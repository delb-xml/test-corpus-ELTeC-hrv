 <?xml-model href="https://github.com/COST-ELTEC/Schemas/raw/master/eltec-1.rng" type="application/xml" 
    schematypens="http://relaxng.org/ns/structure/1.0"?>
 <?xml-model href="https://github.com/COST-ELTEC/Schemas/raw/master/eltec-1.rng" type="application/xml" 
    schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0" xml:id="HR095" xml:lang="hr">
	<teiHeader>
		<fileDesc>
			<titleStmt>
				<title>Đuka Begović</title>
				<author ref="viaf:37335293">Ivan Kozarac (1885-1910)</author>
				<respStmt>
					<resp>ELTEC Conversion</resp>
					<name>Vjekoslav Blazsetin</name>
				</respStmt>
			</titleStmt>
			<extent>
				<measure unit="words">33486</measure>
			</extent>
			<publicationStmt>
				<p>COST Distant Reading: ELTeC</p>
			</publicationStmt>
			<sourceDesc>
				<bibl type="digitalSource">
					<title>Đuka Begović</title>
					<author>Ivan Kozarac</author>
					<publisher>Naklada Bulaja – e-Lektire</publisher>
					<date>2018</date>
				</bibl>
				<bibl type="firstEdition">
					<title>Đuka Begović</title>
					<author>Ivan Kozarac</author>
					<date>1911</date>
				</bibl>
			</sourceDesc>
		</fileDesc>
		<encodingDesc n="eltec-0">
			<p/>
		</encodingDesc>
		<profileDesc xmlns:e="http://distantreading.net/eltec/ns">
			<langUsage>
				<language ident="hr"/>
			</langUsage>
			<textDesc>
				<authorGender xmlns="http://distantreading.net/eltec/ns" key="M"/>
				<size xmlns="http://distantreading.net/eltec/ns" key="short"/>
				<reprintCount xmlns="http://distantreading.net/eltec/ns" key="unspecified"/>
				<timeSlot xmlns="http://distantreading.net/eltec/ns" key="T3"/>
			</textDesc>
		</profileDesc>
		<revisionDesc>
			<change when="2021-02-14"/>
		</revisionDesc>
	</teiHeader>
	<text>
		<body>
			<div type="chapter">
				<head>I.</head>
				<p>Đuka Begović vratio se iz M. Četiri je godine proboravio tamo među zidinama
					kaznione. I već sutradan, prije osvita, prije negoli je ijedan trak, ijedna živa
					boja protkala granicu istoka, kad je u vlažnom zraku mutna predzorja bilo
					vidjeti tek nekoliko dimovitih, nejednakih dúga, šutke je zapregao mršave konje
					pod rasušena kola, čvrsto stisnuo uzde, pognuo glavu i pognao ih skokce na svoj
					stan. Kad je zapazio da već ima seljana po dvorištima, povukao je i kapu na oči,
					preko ušiju, i žestoko šibao konje. Selo mu se činilo suviše dugo, dva, tri puta
					i deset puta duže negoli prije četiri godine. Jedva je dočekao da umine
					posljednja kuća, nizbrdica i uzak dolac i da se nađe na otvorenom polju što se
					katranski crni, kao i na zraku koji, vlažan i oštar, tako ugodno šiba lica i
					zujika u ušima. Za pol sata prispije na stan na kojemu ga četiri godine nije
					bilo. Pođe po njemu, pregleda sve sa svih strana. Vidje prosiku, dugu, jako dugu
					staru prosiku Hajke, šume – jednaka je. Eno tamo i one trske i onog sabljastog
					šaša u bari pred prosikom! Jednak i on. Vidje i njih: šljive, nasađene u dvoredu
					uokolo podvodna i šašovita livadišta, i među njima, pri samom kraju, uz samu
					baru, staru kućicu, prekrivenu crepovljem i baršunastom mahovinom. Eno i bunara.
					Kvrgasti hrast koji među rašljama podržaje đeram – isti je. I topovsko tane,
					ovješeno za pritegu, tamo je. I kad je potegao šibu, zaškripala i zajecala
					đerma, baš kao i četiri godine prije. Jednako poplakiva to mrtvo drvo... Eno i
					stajice za konje. Prekrivena je pretrulom slamom i svežnjima kukuruzovine; po
					pokrovu tomu eno rastu bijele gljivice i isparine se iz njega izvijaju na suncu.
					Do stajice eno šupe, sklepešene od dasaka, nebrvnane i nepodzidane. Zatim uokolo
					eno ograda, plot, zapravo plotić od prošća. Razvaljen je, doduše, ali zar je
					ikada bolji bio?! Oko kućice vidje ispaljenu zemlju sa dosta garišta svinjarskih
					vatrica. Bez sumnje tamo su se svinjari i govedari dnevno sklanjali i pravili
					užinu. Potom ode pred kućicu, otključa je i uđe unutra... Vidi i tamo sve isto,
					jednako. Banak ognjišta, kao i prije okrban i napol porušen, postelja navlas
					ista s previjenim starim – punim moljaca – kožuhom umjesto uzglavlja, Sveto
					pismo pod tetivom, glineni bokal na stoliću. Tek je sada više paučine po
					zidovima i više rupa po tlu. I grede, starinske, stogodišnje grede – prije
					zagasitocrne, sad su nekako rudaste, žutolike. Kao da nitko u te četiri godine
					nije prestupio prag – tako bilo isto, tako jednako.</p>
				<p>Kad sve to obišao, sve to vidio, u Đuki se ustalio nekakav drag osjećaj, a
					osjetio se i čuvstven, bodar. Zatim je ispregao konje, pustio ih da pasu, a sâm
					legao pod jednu šljivu na onako vlažnu, vonjajuću zemlju, pa začeo disati brzo i
					glasno. Okrenuo se licem nebu i što je duže tako ležao i motrio to istom ozoreno
					nebo sa bijelim strikama istkanim kroz plavilo zraka – bilo mu je sve ugodnije,
					toplije i lakše. Kad se pak uskoro razletjele prve zrake velikog crvenog sunca i
					s njima se začele dizati orumenjele isparine s njiva i livada – usjeo mu na
					lica, na oči i na usne smijeh, a i umalo da se nije rasplakao. Ganuće nekakovo
					bujalo u njemu...</p>
				<p>– Ah, ludorije! – Šta bi?... – otimalo mu se s usta. Otkrene se zato od neba i
					zagleđe pred sebe, uz prosiku. Ujedno oćuti i nuždu, potpunu nuždu jasnog i
					savjesnog mišljenja i rasuđivanja. – Ta upravo zato je i pobjegao odmah prvo
					jutro iz sela na taj stan, nerad sretati ljude, gledati im u oči, uzdisati iza
					žalobnijih poklika njihovih i odvraćati na njihova pitanja koja bi se u prvom
					redu svakako ticala njegova bivovanja u kaznioni. A ljudi bi onda govorili o
					njegovu ocu radi kojeg je tamo i dospio bio. Sigurno bi i naglašivali kako je
					ubrzo umro iza onog događaja, tj. kad ga je on, Đuka, ošinuo gvozdenim žarilom
					po glavi.</p>
				<p>Eto, tako bi oni! A nesumnjivo je, i žalili bi ga oni, napućivali na bolji život.
					A on je htio baš tomu izbjeći. Nije ih volio, te svoje seljane, ama ni jednog
					jedinoga. Jer, kako bi on to mogao slušati, to gdje mu se govori otegnutim
					glasom i žmirkavim očima:</p>
				<p>– E, Đuka, viruj, bog je to... to je on sudio... da... on odredio. Tako...
					tako... Svi mi, svi smo mi u njegovoj ruki – a ovamo ga se gleđe očima prezira,
					spominje se njegov čin s neke visine i kazuje se njegovo ime uz smiješak
					sažaljenja. A kasnije, u selu, ti isti pričaju.</p>
				<p>– Lopov je on – domeće jedan.</p>
				<p>– Ajduk! – kaže drugi.</p>
				<p>– Dušmanin svoga roditelja, raspikuća itd. – veli treći, četvrti...</p>
				<p>Da, takovi su oni! O, nisam ja – sudio Đuka o sebi – nisam uzalud proboravio
					četiri godine u kaznioni! Poznam ja njih: svoje seljane. Blatne duše!... Tamo
					sam naučio misliti i rasuđivati. Tamo sam i o njima mislio.</p>
				<p>Zatim se opet preokrene i legne potrbuške... Na rubu šume, uz malu progalinu
					zarzalo nečije konjče, a njegovi se ozvali i prišli ogradi od prošća. Sunce se
					već umanjilo i zlatna sjajnost zbrisala krvavilo njegovo. Nedaleko, pri zavoju
					puta što vodi prosiki šume gdje se ispelo nešto jasenja, kupile se vrane i
					grakćući oblijetale visoko stabalje, skakutale po lisnatim granama i hotkale po
					masnoj zemlji. Lišće jasenja blistalo u lakom treperenju i sjalo da je milota.
					Kao da se po njem suho razasipa srebrenje. – A u njemu, u Đuki, bujalo
					osjećajima i čuvstvima, bujalo brzicom mutnih proljetnih voda...</p>
				<p>– Kaki sam ja?... Kaki sam to... ah... kaki? – zamišljao on. – Trideset godina
					preživio, pa čemu, pa zašto?! Šta je bilo to sa mnom?!... Šta... – Pa svašta je
					bilo... I bit će još! Tako je to... to, taj život. Četiri godine u kaznioni, u
					M.! Četiri godine! Ko zna – što je to: četiri godine!... Takove četiri godine! A
					prije, prije toga opet...</p>
				<p>On se je sjećao...</p>
			</div>
			<div type="chapter">
				<head>II.</head>
				<p>Jasno se vidio dječarcem, djetetom, jedincem, »jedinkom«, kako ga otac Šima
					nazivao.</p>
				<p>Imućstvo im bilo prilično. Dvadeset jutara što dobre masne zemlje – oranice, što
					visoke livadnine. Pa onda par konja, dva-tri govečeta i krave, desetak svinja. A
					duga – samo nešto, par forinti. A otac – Šima, krupan, crvenolik, ali lijen,
					gnjio, odan piću. Radio je samo toliko koliko je baš nužno bilo. A i to eno nije
					radio sâm. Naimao je nadničare, zamobivao komšije. Nedjeljama i svecima i kroz
					cijelu zimu išao danomice ili po selu na razgovore ili po birtijama na
					pijuckanja, a u doba poklada eno i kerio se. Pa i njega, svog »jedinka«, vodao
					sa sobom. I opijao ga, da je svijet sve zakretao glavom. A kako su se tek onda
					snebivali ljudi kad stari Šima pijan pijana »jedinka« podbada na psovke i
					mljaskajući jezikom govori:</p>
				<p>– Eto, što je moj jedinak!... Taj zna – ko veliki!... Pametnjak je on!...</p>
				<p>Pa tek kad ga, onamo o pokladama, s cigarom u zubima, uz svirku ciganskih egeda,
					šapćući nagovara da razbija čaše...</p>
				<p>– Udri to staklo!... Udri!... Ti si Šimin sin! Ti si Šimin, Šime Bègovīćā,
					jedinak si ti!... Pokaži šta Šimin sin može. Ima Šima novaca... Ne sidi on ko
					kvočka na njima. Nisu oni njegov gospodar već on njihov!... Šta novci – novci
					nisu ništa!</p>
				<p>I onda kad još segne u džep pa samo razbaci forinte među lakome Cigane! A kad
					priđu pokladnomu kolu, uhvati on svog »jedinka« za ruku pa zaigra s njime onako
					iza kola. I zapjeva... I uzme ga upućivati da štiplje cure i snaše...</p>
				<p>– Ded ovu, Đuka, ovu garavu... amen joj njen... Ded, de, uvati je... krst je
					utuko!</p>
				<p>A Đuka odmah posegne rukom i kud zahvati – uštine. Ili za rebra, ili za kukove,
					ili ispod njih, ili za prsa, ili – niže... A Šima se sve topi u veselju i
					odobrava. Drago mu... Svijet – kako tko. Neki se smiju tomu, neki osuđuju i
					pobožno prevraćaju očima, a nekima opet sasma svejedno.</p>
				<p>Kad je Đuka odrastao za školu, pošao je u nju i išao jedva godinu dana. Dvoje ga
					prasaca izvadilo iz nje. Šima je to obrazložio ovako:</p>
				<p>– Što će sin Šime Begovića u školi! Da žulja kosti?... To može na stolcu i kod
					kuće. Neće on nikad biti ničiji sluga, već svoj gazda, pa šta će onda – njemu,
					jedinku Šime Begovića – škola?!... A i drukče! – Ja nisam vidio škole, pa zar
					nisam zato čoek, pametan čoek. I većnik sam općinski.</p>
				<p>Đuki je opet govorio:</p>
				<p>– Sigraj se ti... Skači, trčkaj, vozi se sa slugom, kočijáši... Eto... to je
					bolje.</p>
				<p>I vodio ga eno svecima i nedjeljama još i u crkvu, u prvu klupu slijeva, u kojoj,
					po njegovu, bilo njegovo mjesto, jer on je po imućstvu i općinskom vijećništvu
					svakako među prvima u selu. Pri ulazu i izlazu lijeno je zamakao ruku u
					škropionicu, škropio njega i sebe svetom vodom, turao mu krajcare u ruke i dizao
					ga da ih spusti u lemozinjak kod kipa sv. Đure i napućivao ozbiljna lica da
					poljubi hladno kameno podnožje kipa. Iza tog izvodio ga pred crkvu gdje su
					seljani pod lipama u skupinama raspravljali događaje i izjavljivali svoje misli.
					S njim bi prilazio svagda onoj skupini u kojoj bi se nalazio gospodin načelnik,
					općinski vijećnici i drugi ugledniji seljani. Kad se pojavio župnik, pokašljavao
					je, prinosio ruku nosu, dobrostivo se smiješio, tiskao Đuku pred popa, komkao ga
					prstom u rebra, namrkavao se, očima govorio: »No, de, makni se!« i Đuka je već
					znao, da mu je »gospodina našeg paroka« poljubiti u ruku. Ovako malenom još Đuki
					dao je vunicom vesti gaćice, kupovao mu zelene čarape i opančiće od žute kože
					ili od crne, ali sa šljokama. Kape mu pak kupovao u gradu, u »varoši«, u velikim
					trgovinama, i to onakve kakove nose gospodski sinovi. Vodao ga i po vašarima.
					Pod mehanama pio s njim pivo, jeo pečenje, prčevinu i žemičke i davao si
					zasvirati koju mračnu tešku pjesmu. A kad bi gajdaš ili Cigo došao s kapom ili
					tanjirom po nagradu, turao je novce Đuki u šaku i upućivao ga nekim suhim
					glasom:</p>
				<p>– Ded... meti... meti tom adrapovcu, da može živit!</p>
				<p>Potom bi ga vodio po cirkusima i »panoramama« vašarskim i govorio:</p>
				<p>– Eh, nek moj jedinak i te »komendije« vidi!</p>
				<p>Dalje mu kupovao igračke, mjedeno prstenje, lance, ure i medenjake.</p>
				<p>I – tako je to išlo sve dok nije on, Đuka, dorastao kolu i divanu. A onda?...
					Lijegao je o ponoći, dizao se okasno, prigledao sluzi što radi, pìtao se
					sluginim naukama: kako treba s curama postupati, kako ih zamamljivati i drugim
					praktičnim stvarima te vrsti. Potom je polazio ručku pri kojem je dnevice s ocem
					pio šljivovicu ili komovicu. Zatim se odvezao kuda sa slugom, na koju njivu ili
					na stan, i tamo obično spavao kao i sluga. Drugda opet odilazio među svinjare i
					govedare, jeo s njima prženu slaninu, igrao pastirske igre, krao voće i kukuruze
					i učio se prostaštvu i besramnosti u misli i izražaju i pohlepno pamtio
					improvizovane svinjarske psovke. Trovao je i maštu najsmjelijim bludnim
					predodžbama... Kad bi došlo doba velikih ljetnih poslova: košnje, žetve,
					svažanja i vršidbe, ponešto je i poradio. Ali i taj rad išao je samo dotle dokle
					je u njega bilo za nj volje. Ali nje, te volje, bilo je vrlo malo. Otac ga nije
					silio. Pače! Priučio ga na to. I kad bi se kadikad Đuka s najvećim zanimanjem i
					dobrom voljom zadao u kakov posao i znoj mu pocurio, zabrinuo bi se Šima...</p>
				<p>– Nije sile! – govorio mu – Okani... pusti... Ima Šima novaca za nadničare, pa
					čemu da se ti mučiš... Poživit ćeš... ohoj! i naradit ćeš se. I nemoj dok ne
					moraš!</p>
				<p>Tako ga odvraćao od posla.</p>
				<p>Majka pak njegova umrla još za njegove pete godine i jedva se nje sjećao. Doduše,
					njegov otac nije bio bez žena. I još malen, pojmio je Đuka dosta toga u njihovu
					kućnom životu. I naučio se bio već iz te dobi da gleđe uz oca uvijek po ženu
					koja vodi kućne poslove, šije, krpa. Pače i u njegovoj petnaestoj godini i dalje
					nije mu bilo zazorno ponašanje očevo i dnevno gledanje svega što se bez obzira
					na nj i bez sustezanja i stida odigravalo između takove žene i njegova oca. A
					tih žena bilo je puno... On, Đuka, sjećao se da ih je otac izmijenio kakovih
					devet ili deset. I sve su bile krupne, širokih bokova, crvena lica i gegale se u
					hodu. I sve su se odijevale na polugradsku, ogrtale u vunene marame, nosile
					cipele ili šljokane opanke, kao cure. I sve su voljele jesti i piti i uopće
					gostiti se. Sve su umjele dobro kuhati i podučavale su drugu žensku čeljad iz
					komšiluka u tome. One su naučile i oca Šimu i Đuku na crnu kavu jutrom, pa su je
					svi svednevice i pili. Sve one išle su zajedno s njim i s ocem po birtijama.
					Isto su se i opijale kao i njih dvojica. I posrtale su tako; marame im padale s
					glave, kosa se razbarikavala, jezik popeskavao, kao slomljen. I sramotne su
					govorile riječi, gadne psovale psovke. A među njima i njegovim ocem bivalo je i
					svakakovih prizora...</p>
				<p>Tako jednom, o njegovoj petnaestoj godini o pokladama, kad su došli napiti kući –
					pijan se otac uvalio u postelju kraj pijane takove žene i ona se morala tamo
					razmiljavati i svašta je bilo... A otac Šima još i pregrizavajući govorio s
					kreveta:</p>
				<p>– Samo budi taki... bećar ko ja-a... Zna-aćeš da si živio! Da-a!«...</p>
				<p>Đuka je slušao, slušao i pojmio sve do u najsitnije tančine. Ta, u to doba već se
					svršavala njegova petnaesta godina rođenja, a prva njegova danomičnog potucanja
					sa svinjarima i šalabazanja svenoćnoga po sokacima te boravljenja u kolu i na
					divanu. I curu je već imao kojoj je kupovao slatke kolače, koju je pratio od
					kola do avlijskih vrata, ali koju je i cjelivao i milovao i drpao – – A tamo sa
					svinjarima i u kolu s momcima o čemu se i govorilo nego o ženama i curama i o
					svemu u njih i s njima što stvara zamamu, razbujava maštu i draž, potpiruje i
					pali nagon.</p>
				<p>Od te pokladne noći došao mu otac Šima posve drugojačiji. Prije toga bilo u njega
					za nj dječjeg počitanja, bilo i privrženosti, a vidio ga dotada i savršenijim,
					višim od sebe. Tim pak danom to se i nehotice prelomilo. Otac mu došao gotovo
					kao i svaki drugi čovjek u selu s jedinom razlikom što je na ovoga – na oca –
					navikao, a na druge ne. I promijenio je ponašanje prema ženi svoga oca. On je u
					njoj vidio sad samo jednostavnu sluškinju kojoj i on ima pravo zapovijedati, a
					onda i stvor koji nije ni za šta drugo osim za ono što je one pokladske noći čuo
					i vidio. To mišljenje o ženi u kući proširio je za neko vrijeme na ženstvo
					uopće. I u svakoj curi i ženi gledao je tek stvorenja koja su svojim spolom
					stvorena jedino za muškaračke užitke. U tim danima ustalila se u njega i težnja
					samostalnosti, oslanjanja na sama sebe. I česti dugi razgovori koje je dotada
					dnevno s ocem vodio, napoprijeko se prekinuli. Da može noću dolaziti neopažen i
					da uopće o njegovu noćnom izbivanju nitko ne vodi računa – smjestio je svoj
					krevet uz slugin u štalu. Otac se tome nije protivio. On je pokazivao da sve to
					shvaća. I najviše što mu je kazao, bilo je:</p>
				<p>– Samo se pazi!... Čuvaj se! Znam ja kako je u tim godinama. I sâm sam bio taki.
					Mlad si, živi veselo. Ali, znaš, nemoj da mi spaneš na ma koga, na ma kakove...
					drolje! Da!...</p>
				<p>I drugo ništa. Samo kad bi Đuka uziskao svetkom i nedjeljom novaca, on bi muče
					dao, ali mjerio ga nekako sumnjivo od glave do pete.</p>
				<p>I to je išlo tako... Trošio otac, trošio on. Ne radio otac, ne radio on. Dug se
					gomilao. Došla i njegova, Đukina, devetnaesta godina i vrijeme ženidbi. Oženio
					neku curu koju su mu tetke i strine i druge babe nahvalile. Bila je sitna,
					malena, mlada. I tiha, mirna je bila. Uvijek je šutjela, na psovke nije
					odgovarala, i što god se Đuki ushtjelo, vršila je bez prigovora. Ipak mu
					omrznula već nakon dva-tri mjeseca. On je htio ženu snažnu, živu, ženu strasti i
					žudnje, ženu krvi neobuzdane, a ona je bila upravo bolesno tiha, bolesno mrtva i
					bestrasna. Supijan znao joj zato mnogo puta govoriti:</p>
				<p>– Grli me, gnjavi, grizi... Vidiš kako ja tebe... tako...</p>
				<p>Onda bi je razodijevao, razmrsivao joj kose i nju, nagu, dizao kao pero, prenosio
					kao slamku i grizao njeno bijelo meso, zubima je grizao, i na njene bolne povike
					muklo sašaptivao:</p>
				<p>– Boli te, a?... Volim te – zato sam taki... Taka je i krv ova... moja... Eto daj
					i ti mene: grebi me, grizi, gnjavi, bodi... Bodi!...</p>
				<p>I mučio – neobuzdan i nezasitljiv – mučio je nju, svoju Marijicu, tako supijan
					cijele noći te se nije ni u san zavesti mogla.</p>
				<p>– Đuko... pusti... pusti me već... molim te... Pusti, oj, de, pusti... željo....
					– molila bi ona.</p>
				<p>– Šta-a? – bunio se on. – Ti me ne trpiš, ne voliš... zato si taka... Je
					l'?...</p>
				<p>– Nisam zato... ne... Volim te.</p>
				<p>– Lažeš!</p>
				<p>– Ne, Đuko, Isusa mi.</p>
				<p>– Lažeš!</p>
				<p>– Slaba sam, vidiš...</p>
				<p>– Lažeš... lažeš! – bjesnio bi on, i kad bi njegovi zubi zagrizli u njeno nježno
					meko meso sitnih bijelih grudi i ona jauknula – podivljao bi... Gnjeo bi je,
					tukao, grizao dalje... I već tren po tom ljubio joj usne, one iste grudi, ono
					isto tijelo i šaptao: »oprosti«.</p>
				<p>Sad, u sjećanju na nju, svoju pokojnu Marijicu, bilo mu teško. Duboko je uzdahnuo
					i pomislio u pokajničkom čuvstvu:</p>
				<p>– Dobra je bila!... Golublja krv! Duša! Al ja... ja?...</p>
				<p>Okolo se već rastirao sjajan dan sjajna ljeta. Isparine se rasplinule, po
					poljanama zašumilo tihim šumom prelesti i puna života. Nisko nad zemljom vonjalo
					mirisom trava i dozrenja. S nedaleke kamene ceste što vodi u Županju, zvrndala
					kola, od livada udarao mutan jecav kleptaj, pucale kandžije, dopirali zvuci
					svinjarskog i govedarskog pognivanja i dizala se nasmijanom plavilu nebesa žudna
					pjesma o šljiviku, stazama, diki i prsima njenim.</p>
				<p>A Đuka se sjećao dalje...</p>
			</div>
			<div type="chapter">
				<head>III.</head>
				<p>A... onda... ona, ona... Huj! – sjeknulo u njemu. Sjetio se još jedne žene.
					Birtašice se sjetio.</p>
				<p>Marijica njemu omrzla jer nije bila njegove naravi, jer nije bila plamena,
					strasna, neobuzdana, razmetljiva, nego hladna, blaga i spokojna. Pa tek onda kad
					je zanijela pa se izobličila, ogrdila i, ne znajući zašto, dnevice poplakivala.
					Nu, onda je eno baš doselila birtašica u selo. A on začeo visiti od jutra do
					mraka kod nje u birtiji, pa i noću do same zore. Bio tko ne bio – Đuka je tamo.
					I dnevice se uzeo opijati i kartati s njenim mužem – birtašem. A i otac Šima,
					eno i on uzeo zalaziti tamo. Đuka je odmah pogodio što oca tamo vodi. Pogodio je
					da zalazi radi birtašice kao i on. Tako to pođe, a za mjesec dana, šta li,
					birtašica posta Đukinom. Đuka je najprvo dobro upoznao, a po tom se nije dugo
					mazio oko birtašice nego joj tek rekao jednom u noći:</p>
				<p>– Čuj, u meni sve štrepi za tobom, znaš...</p>
				<p>– Zar?! – šapnula ona i pogladila ga po licu.</p>
				<p>– Kako li ću se s tobom naći, a? – pitao i dodao onda glede muža njezina,
					birtaša:</p>
				<p>– Šta s njim?</p>
				<p>– Lako za nj! – odvratila birtašica i da to dokaže, povukla Đuku u svoju sobu, a
					kasnije... kasnije mu i pred mužem sjedala na krilo, gladila ga po kosi,
					milovala po obrazima, šaptala koješta i grohotala razuzdano. I na muževe oči
					odilazila s Đukom u svoju sobu otkud ga istom jutrom ispuštala. Ludovala je za
					njim krupnim i crnomanjastim kao i ona, s istim strastima, neobuzdanošću i
					mamenošću, kao i u nje. Birtaš, postaran čovjek, kao da to ni zapazio nije. On
					je samo šutio i muzao od Đuke na kartama novac. Marijica bila podjednaka i
					hvalila bogu što miruje, tek stari Šima grizao, mrčio i zavidio:</p>
				<p>– Eto, tako je to! – govorio on ljudima u selu – ti ga stvori, ti ga otrani, ti –
					nazuj i obuj, pol života podaj na njega i za njega, i ugodi mu i ugađaj, kad
					odraste, on oca u rebra – mjesto kruva – kamena.</p>
				<p>Nego, onda je došlo vojništvo. Đuku zavojačili i morao je otići. I otišao je i
					odslužio tri godine. Otac ga htio izvaditi i išao liječnicima da mu izdadu
					svjedodžbu da nije zdrav, da ne može sam toliku zemlju obrađivati, al njemu još
					crvenu i japarnu ne ushtje nitko toga učiniti.</p>
				<p>Marijica, nedugo po Đukinu odlasku u vojništvo, porodila kćerku, Smilju, i godinu
					dana po tom umrla.</p>
				<p>*</p>
				<p>Kad se Đuka vrnuo s vojačije, otac njegov već nije držao žene u kući kako dotada;
					malu Smilju predao rodbini, a sam svednevice boravio u birtiji i grijao svoje
					šezdesetogodišnje kosti u vrelu ali i skupu zagrljaju strasne ljubovce svog
					rođenog sina jedinka – birtašice. Zato se njih dvojica odmah prvi dan žestoko
					sukobili i obračunali odmah jedan sa sinovstvom, drugi s očinstvom i uspizmili
					se, zamrzili. – Đuka je pronašao da je otac u »švaleranju« s birtašicom spiskao
					oko osam stotina forinti. I iskra razdora, nesreće i rasula bila je bačena.
					Život među njima dvojicom nije bio do režanje, grdnja, psovke, mračnost, kletve
					i prkos. Svaki je pošao jednim putem nerada i lijenosti, opijanja i razmetanja.
					Šima je opet skupio na sokaku nekakovu ženu, što zna piti i jesti, i uveo je u
					kuću da se brine za nj i za Smilju koju je doveo od rođaka. Đuka pak i opet
					danovao i noćivao kod birtašice.</p>
				<p>To je bilo za kasne jeseni, a već tamo po Đurđevu došlo je ono što je prevrnulo
					tok njegova života, a i iskinulo komadić, komad iz njega. Šima se jednog dana
					opio, uhvatio nekakova Švabu i otišao s njim bilježniku da mu proda komad
					zemlje. Đuka dočuo za to, uskipio, poletio za njima i baš kad su potpisivali
					ugovor, upao u bilježnikovu sobu, razderao ugovor i zaprijetio ocu da mu ne ide
					već pred oči...</p>
				<p>– Kad te vidim – zeleno mi pred očima. Protegnut ćeš se!</p>
				<p>– Oću... još nešta! Slab si, sine!...</p>
				<p>– Dobro... dobro!...</p>
				<p>– Neš, ne!... – junačio se otac Šima.</p>
				<p>Iste večeri dođe otac Šima pripit kući, pa po Đuki. Stao ga zajedati, peckati,
					kleti i konačno prijetiti se da će ga protjerati iz svoje kuće.</p>
				<p>– To je moja kuća, moja rođena. A ti?... Marš!... Žandare ću dovesti da te
					protjeraju! – uzvikivao onda Šima.</p>
				<p>– Ti mene... ti... – kiptilo u Đuki. – Znaj, prije ću te sa zemljom
					sastaviti!</p>
				<p>– Pa de... de... evo ti, na... evo ćelave glave moje! Za to li sam te na dlanu
					nosao, a? – Evo udri... jedinko... sine – udri!</p>
				<p>I stao Đuki prilaziti sve bliže i bliže i podmetati mu nadohvat svoju ćelavu
					glavu. To je bilo u kuhinji do ognjišta. U Đuku zasjelo nešto okrutno i
					nemilosrdno, pakosno i kivno, upravo na onu ćelavu lubanju kivno, pa uzdrhtao
					sav i oči mu se zakrvavile.</p>
				<p>– Udri! Ne bio sin Šime Begovića!... Kukavico! – rekao si, pa sad udri!... Na...
					na... evo – uscičao se Šima piskutljivo i podmetao golu glavu još bliže.</p>
				<p>Đuki drhtale već i usnice od razdraženosti.</p>
				<p>– Bež'! – govorio.</p>
				<p>– Udri, kukavni sine... Sram te bilo!... Zaš' ne udariš, a? – vraćao Šima.</p>
				<p>– Bež'!</p>
				<p>– Neću!</p>
				<p>– Čuj!</p>
				<p>– Neću!</p>
				<p>– Kažem ti...</p>
				<p>– Pa?</p>
				<p>– Uh!...</p>
				<p>– Kukavi...</p>
				<p>Đuki se zacrnilo pred očima... Polako je bio ispružio ruku prema ognjištu,
					uhvatio gvozdeno žarilo, podigao ga, svom silom pustio i – prekinuo ocu riječ na
					usnama.</p>
				<p>Žutkasta ćela sijeda starca samo se muklo ozvala i oblila usirenom crnom
					krvi....</p>
				<p>– Eto... ti! – šapnuo Đuka, zateturao i odvukao se u birtiju, a Šima najprvo
					poklekao, a onda se muče složio do banka...</p>
				<p>I sve do suda nije se Đuka vraćao kući nego je cijele dane i noći provodio što u
					birtiji, što u ovoj koljebici na stanu, među šljivama, na livadama, u šumi, u
					Hajki.</p>
			</div>
			<div type="chapter">
				<head>IV.</head>
				<p>Sve to tiskalo se njegovim, Đukinim mozgom... Sto i sta slikâ!... Nekoje je vidio
					jasnije, nekojima jedva razabirao i poimao mutnu taložnu sadržinu.</p>
				<p>– A onda – četiri godine! – otelo mu se potom.</p>
				<p>– A tražio je... tio je... kazo je: udri!... Grizo me!... I na sudu je tako
					kazo!... I oni onda ipak na četiri me godine osudili... Eto, gdi je duša u njih
					bila!... I nemaju duše... Nego, da nemaju... Ni srca ni duše. I niko nema duše.
					Ja? I ja, i ja nemam!...</p>
				<p>I sjećanje teklo dalje...</p>
				<p>– Eno onaj... onaj puponja tamničarski! Mrk ko đavo. Kako li nas je taj
					ispatio!</p>
				<p>I on se sjeti svih patnja što ih je prouzrokovao taj pupasti tamničar. U ušima je
					čuo njegov soptavi bas:</p>
				<p>– Drž'!... Upni se... mamino ti mlijeko!...</p>
				<p>– Ali to nije ništa!... Drugo je ubijalo! – I u njegovim mislima uze se
					raspredati to drugo... Eno, kad dođe s posla – mislio on – pa se pruži na tvrdo
					noćište, u teškim je mislima. U mislima o kući, o ljudima koji slobodno hodaju,
					slobodno govore, o nebu, o poljima... A ovamo smrdljiv zrak, tjeskoba, nekakova
					razdražljivost u čovjeku; iz jednog kuta opet duboki disaj; iz drugog kletva; iz
					trećeg uzdisaji; iz četvrtoga prezirnim mirom pričani zločini. To je bila
					smrt!... I onda svagda jednako, uvijek isto!... Razvičeš li se i raspripovijedaš
					– zahtijevaju mir, ušuti li čovjek, zahtijevaju razgovor – da čuju da je čovjek
					tu, da nije pobjegao, usmrtio se. A na sokacima!... Ono je tek! Ide se na
					posao... ide dvadesetak... pa kao čorda. Okolo stražari s puškama. Svijet pri
					susretu gleđe ili sažalno ili prezirno. A to je posve svejedno. Boli jedno kako
					drugo. A djeca? Još se i rugaju. »Robijaši!« »Robijaši!«... U čovjeka žuč raste,
					svakim minutom raste... I iza godinu dana vrijeđa čovjeka ne samo tamničareva
					riječ, ne samo smijeh djece, nego i hod stražara, micaj ruke tamničareve,
					njegova odjeća, svaka žigica koju on zapali. Vrijeđa ono oruđe kojim robijaši
					rade, oni prozori pisarne ravnateljstva koji se na svakidašnjim večernjim
					šetnjama vidjeti dadu, baš kao što vrijeđaju i sunce i mjesec i zvijezde i svaka
					životinjica. I jelo koje robijaš jede, i okus njegov uvreda je za nj!... A noću
					samo polusan i jedva se čeka da ozori i prosine sunce. Misli se: bit će lakše! A
					čim se iz smrada poispodižu i pritjeraju na kakav posao da se znoje i pate, svi
					žale noć i žudno žele da se spusti nijema i crna, spokojna i mrtva.</p>
				<p>– Lakše je noću! – pomišlja se danju. A kad se opet unoća, opet težina, opet
					muke. I tako – svednevice.</p>
				<p>A misli? One tek! I kod najglupljeg su oštre ko rt noža. Kadikad sjedne koja u
					mozak pa kopa, kuje, pili, grize, a ne da se smetnuti i zabaciti. Pa kakove budu
					to misli tek!... Pogotovo u njega, u Đuke!... Sjeća se on!.... Sad je mislio o
					ženi i o djetetu, o njihovu životarenju ili o onom što je danas jeo, i tren
					zatim već misli o raspukloj lubanji svog oca, o pupku tamničarevu, o šiljatoj
					bradi nadzornikovoj, o žutom zastoru na prozoru ravnateljeve pisarne, o
					vjerojatnosti i nevjerojatnosti opstojnosti boga i pravde i najednom – koliko
					nogu ima stjenica. Hip kasnije već se zanosi u razmišljanje: zašto sunce, zašto
					mjesec, nebo, zvijezde?... Otkud to, kako to?... Pita se i zašto život, čemu
					je?... Šta je to pravda, poštenje i tko je taj koji je pošten?... I ne ispita
					se, a već mu se pred očima – kao u groznici – stvori strašna i čudesna slika,
					lica plačna i tužna, kljakava i slijepa!... Vidi – plešu!... I gajdaš svira!
					Njihov seoski gajdaš!... Pleše i sam!... Najednom upoznaje ta lica. Eno, ona
					tamo sitna ženica uz njega, razdrta oplećka, krvavih, pregrizenih dojki – to je
					Marijica, žena. S druge strane eno debele, crvene i strasne tjelesine, nage kao
					od majke rođene. – Smije se proračunano, lopovski, trgovački. To je birtašica!
					Prijeko eno usirenom krvi oblivene žute ćele oca Šime, s polićem rakije u
					jednoj, a s lulom u drugoj ruci i čuje se gdje govori:</p>
				<p>– Ded uštini ovu... ovu... molitvu joj njenu, zamet... ded, Đuka, de...!</p>
				<p>Do oca Šime eto njegovih pet-šest ljubovca. Sve su na polugradsku obučene, gadne,
					lakome, razbludne. Kraj jedne pleše općinski načelnik i ljubi joj crvenom bojom
					namazano lice, kraj druge se uhvatio seoski čordaš i besramno šapće. Eno
					nedaleko i suca koji ga sudio, s naočalima je i s dugačkim noktom na malom prstu
					desne ruke, i čuje se gdje igrajući podrugljivo popijeva:</p>
				<p>– A zašto si ga udario? A? Otac ti je!</p>
				<p>Otac?... U taj tren već se u glavi rađa sumnja o sinovstvu. – A jesam li ja baš
					njegov sin? – pada mu na um. Tko zna! Ta eno kakove su u nas žene! Pet sinova –
					pet otaca!</p>
				<p>Misli proslijede, a kolo se rastepe i od svega onoga u tren – ništa. Opet se
					vraća uznička soba i grozničavost, a glava teška, olovnata. O nosnice bije
					smrad, iz kuta zaziva netko, ište posluh, pripovijeda se nešto, niže stegna
					plazi nešto...</p>
				<p>– Stjenica je... ona je... – pomišlja se i seže rukom kroz gaćavicu. A tamo iz
					kuta prodire mutan ušaptan glas, čuje se pričanje povijesti jedne prošlosti.
					Onda opet slazi nad sobu mir i polusan i prije negoli se usne – zori zora.
					Dan...</p>
				<p>To je tek jedan dan, vrijeme od nekoliko sati. A gdje je godina, pa dvije...
					tri... četiri! Tisuća dana i tisuća takovih noći!... Proživi se puno,
					odviše.</p>
				<p>Kad Đuka u mislima sve to prošao, bio dan u punom jeku. Sunce palilo i žeglo,
					miris trava jenjao, po nebu se pojavili sitni pahuljasti oblačići snježna
					veziva. Iz šume, iz Hajke, u stostrukoj se jeki ozivali udari sjekire, tamo na
					kraju prosike ukazala se velika, pomična i dugoljasta crna pjega. To su kola i
					konji. Na onoj bari, ritini trske i site do stana, bilo mrtvo, a oko ovisoka
					jasenja i na masnoj ravnoj zemlji nije bilo vidjeti niti jedne vrane. Samo tamo
					slijeva čuo se dug, jednoličan huk koji je oštro rezao zrak. To je bio vlak.
					Pastiri gonili blago svi u jednom pravcu – potoku. Micali se lijeno i šutke,
					čisto bez misli na hod i smjer, nesvjesno podani uplivu ovakova sjajna sunca i
					ovakove vedrine. A i bio je to dan! Bio je dan u koji srce lako dršće, dah se
					žudan ojačava, oko širom otvoreno i bistro žedno pije i neumorno roni u sve: u
					svaku travku, grudicu, busen, brazdu, batvo.</p>
				<p>Đuka toga dakako nije ćutio. Njega su sveudilj oblijetale misli, nadavala se
					pitanja:</p>
				<p>– Što li ću ja? Kako ću ja to? Kako da živim? A kako uopće treba živiti? Za koga
					to treba živiti? Za samog sebe? Za druge? – i tako dalje. Samo se pitao i pitao.
					Odgovoriti nije znao.</p>
				<p>– A znat se mora, nešto se mora znati! Eto – to, kako je dosada bilo! – Oćutio je
					da bi bila ludost vratiti se na ono i onakovo kakovim je u svojoj prošlosti
					živio. To je znao. I ništa više. A on je htio više, mnogo više. Zato se upirao
					da sabere sebe, svoju nutrinu, svoj razum, krv, srce, pa da si stvori, misaono
					izgradi put budućnosti – sliku života. Ali što je više nastojao, to je bivao sve
					nesabraniji i razdražljiviji.</p>
				<p>– Eto. Ne moš sebe jednoga skupiti, a otkud onda složiti čovjeka s čovjekom,
					desetoricu s desetoricom? Ili stotine njih, hiljade. A to se hoće, to se traži.
					– Potom je segnuo rukom pod uzglavlje da izvuče torbu. Nije išlo. Zato se
					ispravi, dosegne torbu, otvori i uzme da pregrize. U trenu bio oćutio glad. Ali
					čim je prinesao ustima parče nažute presušene slanine i kruha i zažvakao, već je
					i ispljunuo.</p>
				<p>– Puj! – bljutavo, gadno...</p>
				<p>Nije mogao jesti. Pospremi torbu, ovjesi je prekoramice i zagleda se nekako tupo
					niz onu dugu prosiku šume, Hajke, što se pružala pred njim tiha i mirna,
					ispunjena pokojem i sjenama, sa sjajnim plavilom u pozadini, sa blistavim šarama
					na rubovima.</p>
				<p>– Prosika?... – zamisli se.</p>
				<p>– Ej, kako sam kroz nju nekad! – ushiti se. – Šta, a sad?... Zašto ne i sad? Tko
					mi šta može, tko? – priupita.</p>
				<p>Digne se. Bez ikakova razmišljanja pobrza konjima, otputa ih, povuče kolima i
					zapregne. Zatim skoči u kola i potjera konje preko šljivika, žita, ječma. Nije
					mario što tim gazi tuđe plodine, žuljeve tuđih ruku. Mislio je samo gdje je
					osjetljivije mjesto na konjima da ih tamo ošine kandžijom. Isto tako natjera ih
					na baru punu mulja, trske i šaša, zatim preko šamca. Zapravo on nije ni vidio
					onaj mulj i onaj šamac. On je vidio samo ravnu dugu prosiku i tuda da je
					najkraći put do nje.</p>
				<p>Kad je ušao u nju i njene guste prekrile ga sjene i oči mu utonule među
					dostojanstveno izbočene hrastove kroz čije lišće na bezbroj mjesta trepće
					bljeskav svjetlucaj i kad je još onaj spokojan melodičan šuštaj takao njegov
					sluh – malko se trgao i kao predao se tome. Uspavljivalo ga... I konji se samo
					korak po korak micali. Ali zakratko se u njega probudilo ono njegovo staro
					čuvstvo.</p>
				<p>– Šta je to! – začudi se, pritegne uzde, i vikne na konje. Konji polete... Šuma
					se ispuni jakim šumom, drndom kola i naglim, nejednakim toptanjem konjskim, a on
					se uspravi u kolima, raskreči i, nekuda u zrak odmahnuv rukom, cikne što je igda
					mogao. Cik sune među hrašće i otisne se kroza nj kao poplašeno zvijere. Tamo
					negdje u dubokoj šumi istom susta muklo grakćući i kao da umire. Ali već se za
					trenut ču, vraća se stostruko ciktaviji snagom vjetra i sve se odbija od hrasta
					do hrasta. Konji, splašeni cikom, jurili su svom svojom moći, kola su se samo
					zanosila, sad lijevo, sad desno, odskakivala od tvrdih gruda, a on, Đuka, tresao
					se onako raskrenut u kolima i lice mu se izobličilo nekud u pijano i opojeno,
					oči se mutile, a usne blijedjele. I prije nego se prvi cik i njegova jeka
					izgubili i zamrli rastrojeni, već je Đuka iznovice ciknuo na jednu i drugu
					stranu šume.</p>
				<p>– Haj... haj... Molitvu vam konjsku, haj...! – otkinulo se od njegovih grudi
					silovito i neobuzdano, tako da mu i lice podsjela krv a oči se zasuzile. Cik i
					opet pojurio među visoko ponosno hrašće ponosne slavonske šume, pojurio krikom i
					zanosom prekipjele krvi i burnom provalom uzapćene i sputane duše koja kao da je
					taj tren raskinula puto pa cikće u slavu svoje slobode, ohola s umišljene moći,
					gorda s precijenjene snage, pijana s obmane ove.</p>
				<p>Đuka je ciktao i daje, konji su jurili bješnje, šuma ječala i grmjela silnije i
					vraćala ciktaj u stostruko ciktavijim tonovima. Po njegovu mrkom licu uzamance
					se ispoljivao i pretrzavao smiješak kraljevskoga gotovo ponosa i vlažilo mu se
					usvjetljano oko suzom užitka.</p>
				<p>Ipak pojavila se i jedna sjena na njemu...</p>
				<p>– Ej, uvik-vikom da je tako – šaputao. To se u njemu probudila misao koja je
					predviđala brzi konac tomu letu. A on bi htio letjeti, letjeti tako uludo i dan
					i dva i deset i godinu dana i sto i više... Konji su u to sve manje grabili,
					soptaj im bio sve jači i mučniji, pjena po njima sve gušća i bjelja. I para već
					iz njihovih se dizala tjelesa. Đuka je međutim legao u kola i uzeo trzati
					uzdama, da razjari i razbjesni konje. Ali konji uza sve to – posve smalaksali –
					jedva domakoše do kraja prosiki. Tamo su stali. U njemu uskuhala žuč...</p>
				<p>– Što nećete dalje, a? Molitvu vam, a? – vikao on na njih, pognivao ih iznova,
					trzao uzdama, šibao bičem. Uzalud. Zato siđe s kola, otkopča lijevču sa njih i
					uzme njome udarati po konjima. Konji vrištali, cviljeli malone ljudskim cvilom,
					propinjali se, nakretali lijevo i desno, ali naprijed ne htjedoše. A on nije
					prestajao. Udarao je i dalje. Konačno konji posve smalaksali, stadoše
					poklecavati i stenjati i ljevak se ispruži po tlu, zacvilio, upravo zaplakao.
					Iščvorugano tijelo isteglo se kao u mrtva, vrat se iskrenuo, jezik oplazio. Đuka
					se strese, odbaci lijevču i klone u tren do konja. Volio je on njih, te svoje
					konje, možda više nego ikoga na svijetu. Koliko li je puta samo njegova Marijica
					dobila batina za njih. On dođe otkudagod iz sela ili iz birtije u noći i prvo mu
					Marijicu razbuditi.</p>
				<p>– Jes' bila kod konja? Jesi l' metila prid njih u jasle, a?</p>
				<p>– Jesam... da... nego...</p>
				<p>– Lažeš... vidio sam...</p>
				<p>– Zaboravila sam....</p>
				<p>– Zaboravila, šta? Zaboravila na njih, a jesi l' ti jela? Jesi. Viš! – i bez
					ijedne druge riječi udari je šakom u rebra, pljusne po obrazima. I jaukne li –
					onda je tek izgnjavi i istuče. Zato sad kad mu se skobio pogled sa onim njegova
					ljevaka, zavezla se suza u njegovu oku. Ono krupno konjsko oko gledalo ga
					prijekorno i bolno i njegove se ruke i nehotice ispružile i ovile oko grivastog
					konjskog vrata. I uspričao konju...</p>
				<p>– Dobro moj... dorate, novi sersam kupit ću ti, imena mi – a dorat se skupljao,
					postenjavao i gledao svojim krupnim okom sve blaže i vedrije. A kad je rznuo,
					Đuka se odmakao i konj se podigao.</p>
				<p>– Šta sam imô otuda? – šaptao on sebi i penjao se u kola. – Lud li sam ti ja.
					Teraj konje do crkanja, a zašto?</p>
				<p>I snuždi se zatim, obrne konje i pusti ih da korakom uprave natrag... Konačno
					sklopi vjeđe. Uzdišući na mahove, zaveze se i opet u misli o prošlosti, životu,
					seljanima itd. Na trenut koju svratila mu se misao i na let kroz prosiku. Drag
					mu je bio taj let, strašću je u njemu gorjelo za njim i sad, ali odmah se u
					pomisli na patnju konja odbio od toga i uronio u drugo.</p>
				<p>Trgao se tekar kad konji stadoše. Iznenadilo ga. Bio pred kućom, pred kapijom.
					Svijet, naročito ženska čeljad, provirivala do pô tijela iz prozora i motrila
					njega. I dovikivala si štošta o njemu. Čim je to promatranje opazio, trgao se,
					promrmljao nekakovu kletvu, skočio s kola, otvorio kapiju, uveo konje, ispregao
					ih, nahranio i napojio i onda se spustio, vas u trudu i umoru nekom, u štagalj
					na slamu. I zaspao.</p>
			</div>
			<div type="chapter">
				<head>V.</head>
				<p>Bježati ljude – bila je namisao Đuke Begovića. Držao se nje kakovih pet-šest
					dana. K njemu nije dolazio nitko. On nije išao nikuda, izim ponekad u dućan iz
					nužde i potrebe. Izgledalo je kao da su se zaratili on i selo. U birtiju nije
					zalazio. Nije pomišljao na piće. Kako je bio sam u kući, sam je i kuhao. I, što
					kuha, to po lončinu zastavi. I pregrijava i pogrijava, te mu traje po dva dana.
					Mjesto kruha mijesio si i pekao pogače-pepeljare. Brašna je bilo starog u komori
					dosta. Osama mu bila teška. Ali uz svu težinu i neprijatnost tvrdokorno je
					ostajao u njoj i da zaboravi na nju, davao se u poslove cio kako nikad. Činilo
					se, oduševio se... Tako je znao sate i sate makljom izdjeljavati žbice za
					točkove, praviti stolčiće, držala za motike i grablje, za budak. Jednom pod
					pecarom zastavio bio veliki kotao s vodom i njom vrelom ispario i izaprao
					rasušenu burad i par kacâ. Jedared opet – ne znajući zašto baš – izvadio bio iz
					dolapka izblijedjelu tintu i sat-dva najvećim trudom nacrtavao slova, što pak
					dotada nije ni pomišljao poduzeti. Zadan u posao, kadikad je popijevao u
					sumornoj niskoj noti. Inače je bez prekida bio mrk i pogružen, pun nekakove
					zataje, blijed u licu i nesabran. Kad nije ništa radio, ležao je ispružen
					poleđice ili postrance po krevetu u štali i mislio o svemu i ni o čemu.</p>
				<p>Peti-šesti dan nekako, kad on zasjeo na banak pa na ognjištu pogrijavao preostalu
					večeru, pojavi se na kuhinjskim vratima sitna pogurena starica bab-Mara.</p>
				<p>– Falj'n Is', Đuko! – pozdravi ga.</p>
				<p>– Uvik faljen! – promrmlja on i namrkne se. – Šta će ta daljnja rođača kod mene –
					mislio. Ali se odmah sjetio i Smilje, svoje kćeri. Ona je kod nje u kući, pa
					svakako došla glede nje. I kriv se osjetio Đuka pred sobom. Toliko je kod kuće,
					a da bi samo pomislio bio na Smilju!</p>
				<p>– Došao si, a? – rekne starica, očito ne znajući kako bi drugačije započela.</p>
				<p>– Da.</p>
				<p>– Teško bilo?</p>
				<p>– Teško.</p>
				<p>– Proživio si puno, e, e, a sad? Drugače š' morat, râno moja, drugače... A Smilja
					–</p>
				<p>– Šta je š njom?</p>
				<p>– Izrasla – boga ne vidio. Cura je to. I vridna je. Lipo dite. Došla sam – otac
					si. Šta misliš? Oću l' je dovesti tebi, neću li, oću li, čula bi. Ti nju ne
					trebaš. Nije li? – A mi nju trebamo. Tebi ne može ni skuvat, ne može ti ni
					oprat, ni pokrpat – e pa šta bi ti onda?! Mi smo nju lipo udadiljili. Ljulja ta
					moje unuče. Odivamo je, ranimo. I zemlju tvoju, znaš, tili smo dati orati i
					zasijati, al Marka moj govorio: ljutio bi se, veli, Đuka, ti, i svašta bi on...
					pa šta da diramo u njegovo.</p>
				<p>– Mogli ste. Pusta je ležala...</p>
				<p>– Jest, dok je nije općina dala orati za porez tvoj... Eto, viš, da smo odma
					znali – mogli smo... Nego, vidim, vidim – prominio si se. E da, patnja nauči!
					Al, šta da kažem, uvik je dobra duša bila u tebi, znaj. Samo tako, znaš, otac
					tvoj, on je bio – ajdučina je bio od pamtivika!</p>
				<p>Sve to bab-Mara izgovorila odmah s vrata, i brzo, nadušak. Onda tek prišla
					ognjištu, nalegla se na banak i zazurila u oganj, u crveno plamenje, svojim
					žmirkavim očima opalih trepavica. Povorano se njeno lice uozbiljilo i kao važno
					se zamislila. Nadvirila se nad lonac u kojem se pogrijavao ručak.</p>
				<p>– Gle, siroto, kuvaš nešto, a? I reduša si. Svašta iz tebe postade. I još će...
					E, ta, da, tako j' to... ogriješio si se o zapovidi božje. I patio si i patiš. I
					svi mi tako. Nego, kako misliš, kaži, o njoj, o Smilji, i sa zemljom šta ćeš? –
					izgovarala brzo baba-Mara i nepomično zurila u oganj.</p>
				<p>– Šta da kažem? – Smilja neka ostane u vas. Zemlju ću radit – odgovorio joj Đuka
					kratko bez premišljanja.</p>
				<p>– I zemlju ćeš biti kadar izdržati?! – sumnjala baba-Mara.</p>
				<p>– Eh, prominio sam se ja. I prominili su me – ozbiljno izgovarao Đuka i malo mu
					se lice ovedrilo. Ćutio je primjesu radosna, snažna čuvstva u sebi što može da
					reče nekomu da se promijenio, da nije više onakav kakav je bio.</p>
				<p>– Ne znaš ti, moja bab-Maro, da sam ja posve drugi. Drugi čoek, posve drugi. I
					zadnja dlaka na meni i poslidnja kaplja u meni! Priobražen u jednu rič... I samo
					kad namirim poreze, vidit ćeš šta je Đuka – Đuka Begovīćā! – uvjeravao on
					babu-Maru samouvjereno, s pouzdanjem, bez sumnje, mirno i hladno.</p>
				<p>– Vidit ćemo – poživimo li – sumnjala baba-Mara. – Nego, dođi Marki. Čuo bi te
					on. I Smilju, ovaj, poslat ću po gadno rublje, a?... Znam, imaš. I kruv ću ti
					peći, samo brašno daj. Ne moš ti kao žena. Žena je žena. I – – zbogom! – prekine
					najednom baba-Mara i pođe.</p>
				<p>– Dođi... Marka jedva čeka, ko uvik, znaš, u zapećku. Čuo bi te čoek. Ta u svitu
					si bio. Znaš sad, sinko, znam, znaš puno. I Smilju ću ti još danas poslat –
					dovikne Đuki baba-Mara prije nego se izgubila s trijema. Đuka ostao sjediti na
					banku. Drago mu bilo što je mogao nekome kazati da se promijenio i da će sad
					raditi.</p>
				<p>– Nek znadu da nisam baš adrapovac, da nisam baš lola, dušmanin svoga roditelja.
					Nek znadu da ću raditi – mislio Đuka u tvrdoj vjeri svoga preobraženja. I mrkost
					njegova lica i dotadašnja mutnost njegova oka izgubila se nevidom. I kad u loncu
					usključala čorba, odmakao ga, udrobio kruha, posrkao i sažvakao nakratko, a onda
					skočio s banka.</p>
				<p>– A sad na posao! – trglo se u njemu. I odmah – nekom žurbom i kao u nesvjesnoj
					bojazni da bi se možda izmijenio, izgubio volju – pohitao je zapregnuti
					konje.</p>
				<p>Odvezao se na stan. Tamo je popravio ogradu, pročistio kućicu, okljaštrio suvar
					sa šljiva i sasjekao mladice oko njih. A kad se zrakom povezao sitan cinkaj
					zvona što hiti sve tamo do šume gdje se svagda razbija rastrojen u stotinu
					plahih i slabih zvukova te gdje netragom izgiba i gine kao kaplja rose na
					ogrjevu sunca – spustio se Đuka na travu. Posao bio dovršen, a on umoran,
					uznojen, ali i zadovoljan. Činilo se, barem, zadovoljan je.</p>
				<p>– Vidi se – kazao sebi – da si živio danas, radio si. I život je to svakako. I
					bit će samo to i u tomu život. To i drugi vide. Sad ću lipo jesti, onda u hlad,
					pa se lipo odmoriti. I šta oš i tko bi više od svita, od zemlje, od boga tražio!
					– domišljao, a oko mu je trepkalo ponosno i vedro. I zapjevao je onda punim
					glasom najmiliju pjesmu iz momaštva svoga...:</p>
				<p>Palo inje svuda po sokaku...</p>
				<p>Otegnuta melodija, u vrelu i vedru pregnuću njegove duše slila se u jasan,
					radostan poklič i odbijajući se od drvenoga hrašća nedaleke šume rivala se i
					nebu i suncu kao bistra čarna glazba – razgruđen talasaj sočna života. A u Đuki
					je bilo još života dosta, dosta i života i snage.</p>
				<p>– Poživit ću ja, alaj ću! – veselio se zato on i pjeva dalje....</p>
				<p>Slijeva, od dugih uporedo otegnutih živicâ Poloja, a uzajedno, uzastopce, s
					njegovim pjesmama – uzelo se razaplitati hitro kolo s dvojnica plandujućega
					svinjara. Raspleteno to kolo stalo se i dizati i pretapati u prebiru mekom svome
					iz najnižih u najviše note, u ciktaj. Onda je padalo opet unatrag, sad poskokce,
					sad vezući, čisto šapćući, u duboko brujanje, u izmir hitnje, sustaja,
					opoja...</p>
				<p>Vrane, svračci i kosovi, i polja sva, i grane, lišće i trave, i sve – kao
					zastalo, stihlo se i mirovalo pred tim. A to je išlo, to je teklo bez prekida
					dalje. Dugo. Na jednu pjesmu vezivala se druga, iz kola se izvijao bećarac,
					bećarcem se preplitao svatovac, svatovac se preplitao u kolo...</p>
				<p>Đuki se pak u doumu svega toga priviđalo e se na toj ravni, među nebom i zemljom,
					oko njega i u njemu bajna priča sapreda i čara. I život mu ojednom postao i
					premio i predrag. Kao nikad. I krepak se ćutio za desetero krepkih ljudi. I –
					jesti je zaboravio.</p>
			</div>
			<div type="chapter">
				<head>VI.</head>
				<p>Đuka je Begović otada pregnuo udvostručeno. Laćao se svakakova posla. Od jutra do
					večeri samo je radio i radio. Radio je kao da neće dospjeti; kao da će mu smrt
					život prekinuti. Ljude je izbjegavao koliko god je mogao. Prije zore još je
					polazio na njive i na stan, u kasu... Ljudi, još u polusnu, nesabrani i
					krmeljivi, pri posluhu oštrog kaskanja, govorili:</p>
				<p>– To je Đuka. Samo on tako goni, samo on tako rano ide. Provridio se ko niko.
					Čudo od čoeka. – On je postao malone čudo za te mlitave ljude. Do jeseni je
					podmirio oko šezdeset forinti zaostala poreza, platio do jednu stotinu forinata
					u ime kamata na pozajmljenu glavnicu u štedioni, zaodjeo sebe i popravio gdje
					god je što imao. Prvi je sve poorao i zasijao i drva si navezao i dvoje svinja
					uzeo toviti i još povrh toga vozio trgovcima dužice iz šuma i trupine golemih
					hrastova na željezničke stanice. I dospio je još sam skuhati, postelju
					namjestiti i razmjestiti, sobu izmesti. I bio čil i vedar. Na žene je rijetko
					kad pomišljao.</p>
				<p>– Šta će mi one? Ja trebam mira, snage – mislio za njih.</p>
				<p>U tome došla i zima... Đuka, kako je ojednom i s hitnjom radio i smagao, tako je
					ojednom i sustao. Dani, doba, baš kao da su bili za to... Bude dan pa vani
					romoni kiša, mrzla i lagana, sustajkiva na časove i opet onda udara mrzovoljno,
					vjetar lama, uzdiše i cvili od jutra do mraka i kao plače uvrh razora i pustote,
					a on samo sjedi i sjedi, bez volje za rad, bez pregnuća. Promišlja...</p>
				<p>– Šta je to sa mnom? Je l' to život? – pita.</p>
				<p>Bude, snijeg se spušta, i tek što se prostro izatkan na ravnicu, bajere,
					sokakove, već ga nanos juga nemilosrdno para i kida i topi ga, staplja u blatne
					mlake i mutne vode, a on, Đuka, šćućuren gdjegod u sobi ili do ognjišta ili u
					štali, razmišlja: u što li on to pati, za što li se muči i ljude zašto
					bježi...</p>
				<p>– Ludo je to – veli.</p>
				<p>Osvane i siv dan sa smrznutim čaporima iskasapljena blata po cestama, a po
					rijetkom snijegu stružu saone i zvoncad cinka. Golo drvlje povito je u srebrenje
					inja, sa streha vise ledene svijeće, po tvrdom ledu seoskog potoka onemoglo
					sunce tek slabe rasipa svjetlace i led taj krùtā se, puca. A rsk njegov i fijuk
					resko i okrutno reže kroz prozračje oteščano i puno dimova. Sokaci pusti. Avlije
					prazne. Život stihnuo. Kao zapao u jaz nijemosti i umrića. I samo uz tople peći,
					po bancima i zapećcima, budi se on uz lulu, preslicu, pljuckaj i pričanje. I
					mrakom po kiljerima djevojačkim ustrepti jače, uzromoni, uskrili.... Tek
					ovdje-ondje u kiljeru nije toga nego i kasno ide otud zabrinuta pjesma:</p>
				<p>Šta j', di-ko, za-što li te ne-ma...</p>
				<p>I onda dođe i drugi takav dan, pa treći, četvrti i – dalje... On, Đuka, samo je
					ožučen i tup, s okom nekako zablenutim, pa pregara u mračnosti i sve kao da bi
					nešto hotio a ne zna šta. A tamo duboko u noći, poslije drugih orozeva, a nakon
					kratka nemirna sna, diže se eno, sjeda u topao zapećak, puši i smišlja. A misli
					njegove?</p>
				<p>– Čemu to?... Zašto si sad šćućuren u budžaku, sam, kao prst, kao pustinjak!
					Drugi ljudi spavaju kao pravednici. Danju opet sjede skupa, druževno, pa
					pripovijedaju, puše. I život im teče lagodnije. A ti? Utamničili te drugi četiri
					godine, a sad – tamničiš se sam. Sam zakidaš svoj život, obuzdavaš ga i žvališ
					kao kakovo siroto konjče...</p>
				<p>Tako se on jadi i tmuri. Onda dalje još misli kako će za par godina ostarjeti, za
					desetak umrijeti.</p>
				<p>– A na što ćeš se moći obazreti? – popitkiva sebe. Vidi: teško će se naći tko će
					ga plakati. Smilja mu je sve što ima. Pa eno kakova je! Tuđa, posve tuđa. Još
					nijednom nije ga kao oca pogledala. Ne trpi ga. Živi i ne misli na njega....
					Onda se zaveze i dalje Đuka da pita da li itko misli na njega i odmah si
					odgovara da nije moguće da tko misli. I to što stiče on žuljevima i znojem, bog
					zna tko će zgrnuti – pada njemu na um.</p>
				<p>– Zgrnut će neko. Zgrnut će samo zato što će biti muž moje ćeri, što će biti onaj
					koji će nju tući i gnjesti, darivati djecom i patnjom i varati je možda –
					vidjelo se njemu. Vidjelo mu se da će taj i lopovski i besramno kleti njegove
					kosti zato što je bio tako lud pa namro nikogoviću da se nezvan sladi.</p>
				<p>– I onda – razabira on dalje – imetak! Šta je to imetak?... Sreća – ne, radost –
					ne, zadovoljstvo – ne, to nije. – I on vidi: imetak je imati nešto što će dušu
					kiniti, tijelo umarati, stvarati brige, gnjesti mozak. To je – bojati se i
					strepiti dan i noć da će se naći tkogod koji će ga htjeti posvojiti ili će
					vatra, poplava, led uništiti njega. To je – imati nešto čim ćeš dnevice trovati
					dušu i pokraćivati život. I naprama ljudima, rodovima i tuđinima imetak drži
					čovjeka u nepovjerljivosti.</p>
				<p>Te i takove misli dnevno je Đuka ponavljao i raščinjavao. Iza njih se razvila
					mrzovolja, potištenost i ćutnja da on mnogo pregara, a u neopravdanom
					besmislenom prijegoru. U takovu stanju dolazili mu sati u koje se njemu ružnim
					činilo njegovo cijenjenje rada i izbjegavanje ljudi.</p>
				<p>– To ti pod silu radiš! Nije to svojevoljno! – kazivao sebi.</p>
				<p>– A živiti po volji, to je život – pa dokle – dotle.</p>
				<p>Vidio je, izbjegavanje ljudi slabost je samo, mlitavilo i strah da će ga ljudi,
					dodir s njima, zavesti na stranputice. Stranputice! Šta – stranputice!... Ne
					pita se za to. Pita se za život po volji – dokrajčivao Đuka u sebi i dok je
					promišljao o tomu, već se i puštao pomalo srcu i krvi.</p>
				<p>– Nek ide život kako oće! – domišljao. Rad mu omrznuo. Sam je sebi omrznuo. I
					blijedio je i mrknuo opet i mršavio. Žalovati je započeo za danima davnim, za
					momaštvom, za besnenim noćima, za potucanjima sokačkim. Onda ga je svako
					spominjao – mislio on. – Onda je svako o njemu vodio računa. I birtaši i općina
					i cure i snaše i sve lole i bećari. Ona silovitost njegova, kerenje, nehaj, to
					je gospodovalo nad svima. Svi se njega onda bojali. A sad? – Mrtva vuka ne plaše
					se janjci. –</p>
				<p>Onda bi mu još i srce uzdrhtalo pri pomislima tima i dočaravala se ta njegova
					prošlost u sjajnim slikama pred njegovim okom. Jasno je gledao sav taj prijašnji
					život, život punoće i raspojasa. Vidio se živ uza živa, veseo uza vesela, tužan
					uza tužna druga. Spomenuo se mnogih i mnogih divana, šaljenja, parbe i zlića,
					gnjavljenja i tučnjava pa i osvećivanja, prolite krvi. A gdje istom pjesme, kolo
					plahovito i poskočljivo, sigre ispunjene djevojačkim kričem, trk, skrivanja,
					pritajivanja, ljubljenja, otimanja prvih poljubaca tek raspupaloj curi. Pa onda
					šuštaj skutî, noge, ruke, dojke... dah djevojački i ustanca mala i vrela kao
					užareno željezo! Samo srkni!... Pa piće, ciktave egede crnih u Cigana, tamburice
					u tavoru meku, rsak stakla!... Pa noći sa zvijezdama, krcate taja i čaranja ili
					kiše i blata, inja i cičevine! – A u ćošku gdjegod sa curom!... Ej, koliko li se
					to puta Đuki slučilo! Cura se omata, povija oko njega kao zmija, pa se
					razmiljava, a u njemu raspojasanost i draž, a iz njega jagma, lakomost u
					oblagivanju nje tašte i pristrasne... A šta istom dalje!... Onda kad uz jezd
					prigušenih i rastrgnutih uzdaha – upaljen – golu ruku među naga joj sune
					bedra!</p>
				<p>Ona se tobože – bajage – brani, a ovamo sva dršće, gori, luduje! I oboje sopte,
					zagrcavaju, kao da će im suze. A ono se uistinu tek stisnu i sljube. Zamru u
					klonuću, pjani u pripoju slasti i razdrage... Dalje iskrsavalo pred njim i ono
					svagdašnje i svenoćno iskivanje namjera nekakovih, ona krcatost poriva
					mladenačkih. I zanos onaj padao mu na um, onaj zanos što ga ćutio kad se spuštao
					u ležaj kraj drage svoje i ispit kad se u njemu iz sna budio. Vidio se i u onoj
					krepčini što ga je toliko i toliko puta znala podići, napeti mu miške i japarna
					prsa. Sjetio se ohola osmijeha s proćućene snage, prezirnih pogleda što ih
					dobacivao slabićima, kršenja naporom nelomljenih prstiju. Pa ključanje krvi tek!
					Kako kad sagne glavu zemlji, po licima kao da cvatu ruže. I da ga bocnuo tkogod
					u žilu o laktu ruke – činilo mu se – prsk krepke i vrele krvi šiknuo bi bio put
					nebesa.</p>
				<p>– A tu... ovdi... danas... sada šta imam? – Ništa! Mrtvu zemlju, žito, zob,
					brazde, gnoj, žuljeve, smrad! Ludo! – proiznosio bi Đuka sabirući se iza
					rasplinuća tih slika iz mladosti. U svom pak sadašnjem životu vidio je samo
					pustotu i tupost, bez ičega što bi moglo da srce pokrene i ponese, dušu uzbuni i
					uzvisi. I svaki čas, svaki disaj u osami činio mu se stoput gori od onog
					četverogodišnjeg tamnovanja; jer je bio bez trvenja, takme i borbe s drugima i
					jer u osami nije imao od šta da se opaja, od šta da divlja. I na mladost svoju i
					momaštvo svoje gledao je sada kao na nešto sjajno i nenatkriljeno. I požudno
					lakomo je iznova tu svoju prošlost Đuka Begović poželio. I dao se odmah na to da
					je povrati. Samoće se odrekao, posla se ostavio i uzeo živjeti kako i davno
					prije.</p>
			</div>
			<div type="chapter">
				<head>VII.</head>
				<p>U Đukinu sokaku skupljaju se ljudi na divan i razgovor pred kućom čiča-Pane. Tamo
					je uza ogradu duga hrastova planka za kakovih petnaestero ljudi. Kad ih je više,
					posjedaju suprot planki na zemlju ili na stazu, na cigle, ili čuče. Tako ljeti i
					dok je ikoliko toplote. Zimi pak uvijek su u kuhinji čič-Panine kuće, oko
					ognjišta. I već jutrom rano naći je tamo koga od komšija gdje sa čič-Panom –
					čovjekom od nerada – prisniva štošta. I samo što taj ode, već dvojica-trojica
					dođu. I tako po vascijeli dan do mrka mraka. Čič-Martin i Bartol, čič-Roka i
					Gaja, dida-Moca i Iso, kum Steva i Iva – svi oni zalaze tamo. Pa onda stariji iz
					kuće Šperića Kulundžića, iz zadruge Semberove i Blatnjakove itd.</p>
				<p>– Ta u jednu rič: sabor je, viće je u čič-Pane – govore oni sami. Babe i strine
					pak, kud će nego k strini Mari, ženi čiča-Pane. I dok muškadija na sokaku ili
					oko ognjišta, one u sobi ili pod dudama do Berave.</p>
				<p>Đuka i sam uzeo zalaziti tamo. Kad je prvi put došao, divandžije se uskomkale,
					zadivile. I pecnule ga...</p>
				<p>– E, viš ga!... Kako da i ti dođe? Mislili smo – posvetio se Đuka, obogomoljio.
					Il se pogospodio, a, viš!</p>
				<p>– Posla nestalo, pa sam došo. Šta da se vrpoljim sam po kući...</p>
				<p>– Hm... N-da!... – sumnjali ovi.</p>
				<p>– I rad je došo do grlca, a? – dodavali.</p>
				<p>– I to – priznao Đuka.</p>
				<p>– Ta znali smo, prisanut će to ubrzo. Plava kiša! Čas u-bušššš... a za čas
					progalina, za drugi vedro, lipo!</p>
				<p>Poslije takova uvoda Đuka se našao među njima dnevni svagdašnji divandžija.</p>
				<p>Oni pričaju o svemu. S usjeva prelaze na život u selu, sa života na marvu, s
					marve na davne dane: život djedova, na kazivanja o Granici, čardacima, sudovanju
					sablje. Onda o doseljenicima, gizdi, mladosti, ljepoti, smrti i bogu itd. Svaki
					od njih ima doduše i svoj redoviti razgovor.</p>
				<p>Tako čič-Pano uvijek govori o svatovima, o zidanju drumova, o pecivu rakije, o
					»financima«. On može početi i počne razgovor o ma čemu drugomu, ali već poslije
					pete, šeste riječi prijeđe na jedan od svojih razgovora.</p>
				<p>Čič-Roka opet svagda pripovijeda o Granici i »fulišicima«, o Molinariju i
					Radeckomu, Pijemontu i talijanskom vinu, o groševima šajna i o cvancikama.
					Čič-Bartol i čič-Gaja natucaju uvijek štošta o nepravdi na svijetu, o zlu među
					ljudima, psuju doseljenike Madžare i Nijemce, spominju se Isusa i njegovih muka
					za ljude i spas njihov. Djed-Moca i Iso – malokad da ne iznesu pokoji nacrt i
					osnovu kako bi trebalo svijet preurediti da bude »carstvo božije« na zemlji.
					Kum-Steva i Iva uvijek se umaraju upravo u dokazivanju da je samo onoliko dobra
					na svijetu koliko si sam čovjek za sebe a na uštrb drugih steče.</p>
				<p>– Živiti u dobru, lagodno, u veselju, u pripovijesti za pripovijest, sit i napit
					– to je najbolji život. Drugog raja čoeku ne treba. A ljudi i idu odzamande za
					tim! – naglašuju oni.</p>
				<p>Didak Semberov pak nikad ne propušta spomenuti da ga smrti strah, a stari
					Blatnjakov je li otvorio usta, već dokazuje da čovjek prestaje živjeti čim mu
					četrdeseta, čim je bez mladosti, požude i snage.</p>
				<p>– Da sam... ta, ja da sam nikakova vlast, da je na svitu moja vlada, ja bi
					svakoga, čim mu četrdeset – maljem po glavi! Svita bi bilo malo i sav bi bogat
					bio i snažan! – njegova je riječ.</p>
				<p>Stari Špêrīćā sve njih samo sluša i vječno klima glavom, ali tako da se ne
					razabira da li povlađiva ili se protivi. I ne govori ništa. I lula mu nikad ne
					ide iz zubi. Upravo je čudno – čemu on to dolazi na divan, kad nikad ništa ne
					govori, kad i ne zna ništa reći. A ipak njegovo lice na divanu poprima takav
					izražaj kao da njime hoće reći: A šta vi tu brbljate! To nije ništa! Ja znam
					više, puno, mnogo.</p>
				<p>Nego, svi oni imaju i jedan zajednički razgovor: slavljenje mladosti, momaštva i
					bećarenja. U njemu su svi živi i glagoljivi i složni. Isti stari Šperića pri
					tomu se osmjehava i kao odobrava štokakve čine iz tuđe mladosti. Svi drugi u
					jedan glas žale i tuguju za tom dobi. Ponekad se među njih umiješaju i žene iz
					sobe i iz njihova potihog razgovora učas stvore i gungulu. Bude smijeha,
					hihotanja, šale, obijesti, štipanja i dalje...</p>
				<p>Nije reći da su Đuku razgovori kod čič-Pane ostavljali hladna, ali ni to da su ga
					bili kadri zagrijati, osvojiti, zadovoljiti. Ljudi sami, kao čič-Pano, did-Iso,
					kum-Iva itd., bili su mu ljudi neprijatni, tuđi, ni glupi ni pametni. Više puta
					se njemu čak durilo njihovo mudrovanje o preuredbi svijeta i života koji nijedan
					od njih nije niti pomislio usvojiti i prenijeti na svoj i svoje obitelji život.
					I onaj njihov vječni: »eh, pa mi tako kažemo samo da se divani!« – bio mu je do
					skrajnosti bljutav. On ih je zato očimice i napadao. I kad su se svi složili u
					nečemu, on je jedini bio protiv, jedini je bio nepopustljiv i onda kad je i sâm
					znao da ima krivo. Peckati ih sve po redu i zajedati pomalo nije propuštao. Pače
					nije se žacao – najmlađi među njima – predbacivati im da je sav njihov »divan«
					samo jedna smiješnost, jedno budaljenje, koje i zabavlja i dosađuje, a on
					pribiva tome samo zato što ne ima ništa bolje čim bi zatrpao prazninu svojih
					dana. – O sebi je malo govorio. Svoje tamnovanje ispričao je samo jednom
					ukratko, bez mrskosti, ravnodušno. Ipak, kad bi se zaveo razgovor o mladosti i
					momaštvu, bio bi ponešto zagrijan i pričao bi o sebi i življe i više i zanosio
					se donekle raspojasanošću one dobi i neobuzdanošću onoga života. I nadmetao bi
					se s drugima.</p>
				<p>– A šta si ti doživio! Kaki su to događaji! – uzgovorio bi čič-Pano. – Slabi su
					oni, sinko Đuko. Al mi... mi... da... onda je bilo to drukčije, bolje; sve pliva
					u bogatinji. Kuće masne, po odžacima kobasica kolik' dana u godini, a kulenova
					koliko miseci, a slanina razapetih po duvarovima kolik' nediljica svetih. Onda
					je lako bilo! Zato smo se mi i irošili. Ko spajinska smo deriščad bazdalikali
					kroz sve dane i ko viverice po 'rastovima skakali smo mi s noći na noć priko
					baština uzduž i popriko! – A cure, divojčure, crvene ko vino pri suncu, izrasle
					ko jele, lakomile se samo za nama i za našom voljbom i milovanjem. A danas?...
					Na što sve misle? Na ponošaj, na gospodu i šta ja znam. A toga onda nije bilo pa
					smo lako živovali.</p>
				<p>– Ah, šta je to! – omalovažio bi Đuka sav govor čič-Pane uz kakovu lijenu gestu
					rukom i posprdan smiješak. Onda bi drugi dakako skočili svojim jezikom u pomoć
					čič-Pani.</p>
				<p>– Dobro, kad to nî ništa – kazivao bi did-Iso – al naše ribarenje s pređama,
					a?... Šta 'š na to kasti, a?... Toga više nema. A to je nešto bilo! Skupimo se
					nas deset sa toliko mladih žena pa u vodu, pa vataj, pa gacaj po blatu, pa trpaj
					u torbe, pa se smij... bož' moj... od srca, iz duše, da sve ječe bajeri, sva
					voda do Prokopa i Surduka, do sela! Pa onda još koji obišenjak tek gurne koju
					ženu, ona se zanese, usciči i pljusk sobom o vodu. A onda graje, da, ti bože,
					znaš!... Pa onda tu u jednoj torbi karasi, tamo štuke, tamo šarani i linjaci,
					aj... Sve se hihoće od veselja, iako se znamo prokiseliti ko konoplja u onoj
					vodurini. Ono malo odiće na ženama od mokrine splasne se uz tilo, slipi se,
					kukovi priskoče, bedra se zasjaju i poludio bi čoek, pobisnio za njima. Zato
					gdigod uz šaš tek pritisneš koju, zavališ je na njega, pa štipaš, čagljigaš, a
					ona iz obisti i dreči i psuje i ciči. Pa i čoek joj bude međ nama, al ništa on.
					To je sve bez zamirke. Na drugom koraku on se šali opet s mojom ženom. Da!</p>
				<p>I kad tako počne to nadmetanje u govoru, Đuka ne može ni do riječi. Kum-Iva ili
					onaj čič-Bartol ili čič-Gaja odmah iza did-Ise uspričaju svoje.</p>
				<p>– Da, Đuka, – kažu njemu – a gdi je to kad mi idemo na Poloje i u šumu po
					cicu-macu za Cvitnu nedilju. Th!... Ta, nas se skupi, svi se skupimo, što nas je
					u sokaku cura i momaka, pa se ogrlimo i ajd... Bere se to onda cica-maca,
					ljubičica, procipak, jagorčevina, da sve kape okolo-uokolo poiskitimo. Curam
					opet pune kose cvića. Pa se piva onda, što se piva! Veselje, da ga više nema!...
					Ko svatovi da su! A ti, u tvoju mladost ni toga nisi imo, viš!...</p>
				<p>A kad onda i Đuka dođe do riječi, tuče ih svojim govorom odsvakuda.</p>
				<p>– Šta vi! Šta to! – kaže im. – Zar je to štagod, zar je to čemu?!... Zar je u tom
					štagod pusta pustijana, zar je to bogzna šta?!... U moje mlado doba ne kažem da
					je toga bilo, al zato kad se nas dva-tri druga složimo pa zaokupimo kaku snašu u
					njivama... »Snašo, ovako, snašo, onako« – govorimo mi njoj, a ona – poštena
					žena, ništa grišna još ne pomisli: »Manite me se, za Isusa, ta istom šta! «...
					Al mi ne popuštamo. »Pustite me da idem kući«... moli ona – »ne pravite
					komendije«. Al mi... da... bisni, pa opet ovo i ono. I oblažemo je, zabunimo, da
					sirota ne zna je l' na nebu il na zemlji. I ne bi ona htjela, da, ni za živu
					glavu na početku, a za pol sata, šta li, ona samo se spusti gdigod u međama ili
					u žitu. I pamti to onda dok je živa, ne zaboravlja na nas dvojicu-trojicu. I
					nikom – ništa. Nikad nijedna da se potužila. Eto, jeste l' vi to bili kadri
					učiniti, a? Niste. A evo još... Mandu Šime Belajeva lipo smo ja i moj drug Lepa
					Stankov odveli iz njenog kiljera od njega, od Šime, upravo u moju štalu.
					Sutradan kad se posve ojutrilo, istom smo je pustili. A Šima – nije bome tužio.
					Zna, isprebijali bi ga ma gdje, ma kada. Eto!</p>
				<p>A kad Đuka ovako jednom začne, onda se on ne da ni sustaviti, ni nadgovoriti.
					Naročito ga ljutilo njihovo isticanje laka života. On je vidio iz njihovih
					riječi da sve njihove težnje i sva njihova pregnuća imaju jedinstven cilj u
					njih: dostignuti lak i lagodan život. Njemu samomu, činilo se, nije nigda bilo
					do toga. Njemu je bilo najvećma stalo ne ćutjeti nikakovih veza i spona na sebi,
					na duši svojoj, biti neovisan o ljudima, o prilikama, o selu. To su bile – barem
					se njemu činilo – njegove težnje. Raditi, do krvava se znoja izmoriti – mislio
					je on – htio bi drage volje, ali ne pod pritiskom, ne iz nužde, nego – jer bi se
					njemu tako prohtjelo i svidjelo, jer bi sam u duši zaželio tako. Pa sad kad se
					još nađe netko tko tvrdi da je pustopašnije živio od njega, u njemu je odmah
					govorljivost podjarena. Ustaje da obrani svoje bećarenje, da im dokaže da ono
					što oni preživješe nije doraslo njegovu iz mladih dana. Oni su – mislio je Đuka
					– živjeli kako su drugi htjeli, živjeli su ovisno o drugima, a on je živio
					samosvojno, bez obzira na druge.</p>
				<p>– Ja i – vi... ha... ha!... – govorio im zato. – Koliko li sam samo cura
					izminjao! Idem dvi-tri nedilje k jednoj, idem dotle dok je ne oblažem i ne
					obljubim, a onda opet drugoj... Eto vam Kaje Zokine, Đenke Meseljeve, Željanice
					Filakove. Hoćete li žena: eto birtašica Julka, obadvi Čurićeve, Labrdanove i
					druge. A vi?... Vi ste se kroz cilu mladost držali jedne ko pijan plota. Vi ste
					se curama samo ulagivali, vi ste ih samo mitili, mazili se s njima, a ja – ja
					sam ih tukô. Tukô sam i šakački i ularom i što sam dohvatio. One su bile vaše
					dok im se svidjelo, a moje su bile jer su se bojale, jer su strepile preda mnom,
					jer su morale. To je bila razlika, didaci moji!... da. Ja joj za svaki
					poljubljaj dadem šakom u rebra i još mora kazati da joj i to slatko, a vi ste
					svaki poljubljaj i ogrljaj plaćali medenjacima i ženidbom! I još su vas
					varale... I sva tobožnja dica vaša bog zna čija su. Ocevi im razasuti po svem
					svitu, a vi mećete ruku na srce i kunete se da su baš vaša. Eto, ko je bećar
					bio!... Pa kerenje, znate i sami kako je bilo moje!</p>
				<p>– A kolik' ste vi utukli novaca a?... Vi se tobože poirošite, pociknete bajagi
					raspojaso, skoknete gajdašu, tucnete ga po ramenu, zazvečite škudama u džepu ko
					da ćete sav onaj novac sasuti pred njega. A šta bude, a? Izvučete par krajcara,
					šakom ih turite u njegov rog i onda se još falite, lažovi, da ste škudu dali. A
					kod mene?... A kod mog oca Šime, pokoj mu duši? – Ciganinu na egedama strune
					pucaju, flaše idu na komade, vino se rasipa ko pljusak kiše! A to je koštalo,
					ej! Bankama, peticama je to trebalo plaćati! – sasipava Đuka pred starce i čiče
					i sve se znoji s velike govorljivosti i tek malo dahnete, odmah nastavlja: –
					Ludo je bilo, jest, to kažem sada i onda sam kazivao. Ludo... znam, al tako,
					znate, uđe u čoeka nešto pa ga čagljiga, prišaptiva mu: »ded tako i tako, ded
					ovo, ded ono; pokaži se: šta moš; crknut ćeš ko i svako marvinče! udri zato,
					bisni!« Indi, ko bi se tome oteo? Niko!</p>
				<p>Starci dakako vole takovo bančenje i hvalisanje, uživaju naprosto kao da ih se
					krunom kruni, ali ne smiju oni da popuste od svoga. I ne dadu se oni.</p>
				<p>– E... dobro... dobro... Al, šta j' najpotlem u tom tvome životu, e? Šta je bolje
					već u nas, a? U čemu je tvoj život nadmetniji, u čemu nad našim! – idu starci
					onda na Đuku, a on još i više orječuje...</p>
				<p>– U čemu? – Eto! Vi ste živili – kaže im Đuka – uvjereni u duši, da živite dobro
					i valjano, jer živite kako živi vaš komšija, vaše selo, vaš kraj. Vi ste živili
					iz ugledavanja u druge. Da su drugi drugače živili, i vi bi. To je to. – A ja? –
					kaže Đuka za sebe, kaže, on je živio zlom hotimice, znajući da je taki život
					zlo. Veli: živio je ne osvrćući se na druge, ne gledeći živi li još tkogod kako
					on. Njega je, istina, vazda nešto nagonilo na takav život. Ali tko će reći da je
					morao slušati. – Nisam morao – kaže zato on – a slušo sam. Zašto? Zato što sam
					taj prišaptivač bio ja sam. – Veli: slušao je sebe. Njegov život, život je
					njegove volje. U njih toga nije, a u tom je njegov život nad njihovim. U njemu
					doduše nije bilo pravog uvjerenja, da je zbilja živio po svojoj volji. Štaviše,
					u takav bi čas i nehotice iskrsla pred njegovim očima slika oca Šime i činilo mu
					se da vidi: tinjava promisao neka nevidovnim prstom upire u taj lik s razlupanom
					glavom i kao da govori:</p>
				<p>– Viš, taj je tebe zavodio. Kud je on tisko, tamo si išo. Njegov je život odlučio
					o tvom.</p>
				<p>Đuka se tomu priviđaju nije puštao, pa kad bi na to zaskočili starci:</p>
				<p>– A ne misliš li ti to ko da smo mi na tuđu zapovid živili? – šibao bi on
					dalje:</p>
				<p>– Ne kažem.... Al niste na svoju. Uvik ste gledali što drugi rade. Ako drugi ore,
					orali ste i vi, ako žanje – žnjeli ste i vi. I jeli ste tako! Na rano jutro
					idete bajagi u komšiluk na razgovor. A kad tamo: žena vas poslala da vidite što
					komšinica pravi za ručak, pa će i ona. Eto – kakvi ste. Svakom loncu poklopac,
					al nikad sami lonac.</p>
				<p>– Kaki ti to onda misliš da smo?</p>
				<p>– Kaki? Zapećkari, slabunjci, povađači, skutonoše, lutke. Kud vas tiskaju – tamo
					idete. A tako i marva kad joj »iške« vikneš!</p>
				<p>– A ti... ti li si išto bolji?!</p>
				<p>– Ne, nisam. Gori sam ja. I volim da sam. Smrt bi bila biti ko vi!</p>
				<p>Dakako da takova rječitost izazove uzbuđenost među svima. I vrijeđa to ljude. I
					prigovaraju mu, ali on se ne obazire na to i govori im da je to baš dokaz
					njihove slabosti i mlitavila, to: osjećanje uvrede. I kaže im neka njega grde i
					psuju rad njegove zloće. Njega to neće ni gristi ni boljeti.</p>
				<p>– Meni je to – ko da ste putom o lojtru! Samo se pred menom ne previjajte, ne
					ulagujte, ne oslačajte, ne hinite. To ne volim. S neba pa u rebra i najgrđom
					riči – i još ću vas u ruku poljubiti. Ali paroku našem – primerice da kažem –
					njemu ni ora' iz ruke primio ne bi, kao ni rič njegovu. Take slatke i šećerne
					ljude ne trpim. I ne trpite ih!</p>
				<p>– Ehe, kako ti to – čude se oni na takove riječi. – Indi parokovo učenje i bože
					zapovisti nisu ništa?!</p>
				<p>– Nisam to kazô. Vama ih treba. Vi bez toga ne bi znali ni živiti. Vama trebaju
					žvale u zubima, ruda među vama, kočijaš za repom. Meni – ne. Ja – mislim!</p>
				<p>– A mi? – Naš mozak?</p>
				<p>– Vi imate mozak za drugoga, a ja za sebe... Al šta da vam pripovidam. Vi bi to
					čuli samo ušima. Vi što govorite, govorite da se govori, a ja – ja što govorim –
					govorim iz nužde, iz srca, iz života. A gdi ste vi živili, a? – Jeste li bili
					barem četiri godine na robiji? Niste. E... eto... pa što da vam pripovidam. Iz
					trula 'rasta nikad grede – ni iz vas više ljudi. Vaš je život razmrskan, za vama
					je. Još vam samo smrt i – ništa više.</p>
				<p>Ovi razgovori sve ih nekako pokunje, rezigniraju. Zamišljaju se u Đukine riječi,
					i, očito pod njihovim uplivom, lica im odaju nekakovu tjeskobu i nujnost. Sklad
					divana dakako biva rastrojen. Kao dogovorno dižu se onda i odlaze što svojim
					kućama, što u birtiju. Mora da ih boli to...</p>
				<p>– Gnjila krv! – kaže Đuka sebi i drugima.</p>
			</div>
			<div type="chapter">
				<head>VIII.</head>
				<p>U takovim razgovorima, na tim »divanima« u kući čič-Pane, prošli su mnogi dani.
					Samo ih nestalo. Iako je starcima i čičama Đukina oštrina i njegovo šibanje po
					njima i njihovu životu bilo podosta zazorno i srdilo ih do ljutine, ipak su ga
					nekud rado vidjeli među sobom.</p>
				<p>– A... ovaj... nek se čoek ispripovida... iskida kad tako voli. Ne grize pas koji
					puno laje. To mu u krvi. Šimina bisna krv... Tija voda brig roni, a on »larma«
					samo utaman, od »komendije« – sudili oni o Đuki. Nisu ga ozbiljno shvaćali, niti
					nabirali obrve i mozgali svrh njegovih riječi. Njima je bilo dostatno da ih
					njegov govor malo potrese, malko zabavi. Ali Đuka nije bio zadovoljan njima.
					Dozlogrdilo mu ipak. Često – poslije takovih posijela – zasjeo bi gdjegod u sobu
					ili kuhinju, podao se mislima, dozivao si te starce u pamet, spominjao se
					njihovih riječi, njihova lamanja rukama, njihova prevrtanja očima i ocjenjivao
					njihov život. I nije mogao naći nego neiskrenost u njih, neozbiljnost,
					neshvaćanje i dosebnost, zloradost u prikrivenim posmijesima, licemjerstvo u
					izraženom osjećanju, niz samih zabluda u njihovu životu. Konačno domislio se i
					tomu da njegovi razgovori među njima jesu nešta do skrajnosti smiješno, da ga
					oni svakako smatraju vjetrenjastim badavadžijom, vide vikačem, kiniteljem; –
					onakovim kakovi su oni. Išao bi i dalje... Stavio bi si cijelo selo pred oči. I
					nijedne duše nije našao koja bi bila umnogom drugačija od ono par didakova i
					čiča. I mozgao bi onda: čemu takav život, život jednolik, prazan? Šta se tu dade
					preživjeti za sto godina, a gdje istom za dvije-tri godine?! A on je svagda bio
					za to da se nešto preživljuje veliko i silno, da se upravo mora nastojati
					živjeti u tako čemu. A tu na tom selu, među tom čeljadi? Tu se to ne da. I neka
					je on eto u duši i drugojačiji – umovao Đuka o sebi – nek i ushtije živjeti
					različnim životom, a dobrim životom, boljim nego ovi oko njega, htijenje to
					zaludu je. Jer on hoće – misli Đuka – da ima svoj život, posve – svoj. Pa? Kako
					do njega? Čime? On hoće, ali ne može. Zašto? Jači su oni drugi od njega sama i
					sto puta. Zato. Vidi mu se: on hoće drumom, a oni oko njega tiskaju ga u jarak;
					on hoće jarkom, a ti drugi vuku ga na drum. Njive pak, polja, ravni kraj te
					sjajne plodne zemlje uokrug pa poljski rad, vidio je, nije za ljude kakav je on.
					On nije za zemlju, za žulj i znoj.</p>
				<p>– Gdi smo mi, Šokci, za zemlju stvoreni? – znao je on kazivati i na divanu kod
					čič-Pane. – Mi smo čeljad vilenjačka, bajajuća, 'hola. Mi smo ko leptiri. Malo
					više sunca – sagaraš, malo više kiše – crkaš. I samo bi od ruže do ruže.</p>
				<p>Za svoju je narav govorio da je i majstorija. A po sebi je on i druge sudio i
					kazivao da bi svi Šokci i psa nadlajali i mudra nadmudrili, ali u radu... njega
					ni nema. Opstoji samo kidanje i rasipanje, i razgrađivanje i rušenje. Svi
					turkaju i potiču jednu vatru. I lijepa ona može biti i vrela i sjajna i ogrijat
					se i prigrijat može na njoj, ali će i ugasnuti. A onda? Pepeo, garište...</p>
				<p>U svrhu takova mozganja obično mu polazila misao od čovjeka do čovjeka, kroz sve
					selo... Svakog je vidio... Sad bi ugledao sušičava Andru Mihaljeva koji već
					deset godina pljuca sukrvicu, koji od škrtosti jedva diše a koji daje na zajam:
					deseticu uz kamate od pet forinti, vreću žita uz povratak dviju vreća.
					Trogodišnjeg ima žita na tavanu, ciglom popločanu avliju, ucrvane slanine na
					duvaru, velike njive, marvu, novca, pa? – Sirotinja nadničari kod njega, a on
					joj otkida za svaki odisaj, prikraćuje nju za svaki krajcar, stane li s poslom i
					čas prije sunca zapada. Hiljade mu leže u imetku, a hrani se krompirom i vodom i
					– krv pljuca. Žena mu pak i kći namiguše, svačije. I kradu ga... Kradu
					»švalerima« novac, rublje, žito, kukuruz... A nadničari kod njega? Da mu se
					osvete – pri sijanju razbacuju sjeme i po razorima, pri košnji ne grabljaju klas
					bogzna kako, pri sadnji u svaku petu kućicu ne metnu ni zrna. I varaju ga gdje
					god mogu i oni.</p>
				<p>– Eto... kakav je život toga čeljadeta! Stiče... stiče, a kad zadnji put
					ispljucne krv – žena će mu i kći udariti u tanac u kući, prevrnuti što gore to
					dolje, rasuti... – vidi se Đuki i ljuti to njega, srdi se, kao da je on sam
					sušičavi Andra. On i mržnju nekakovu poćutava prama takovom čovjeku i kaže
					sebi:</p>
				<p>– Takav kad bi bio – ubio bi se!</p>
				<p>I ne samo Andra... Eno, komšija njegov Gabra! – I već mu misao slika toga Gabru
					što se guri i što sopti u teretu od malih nogu, a ne može da skuca ni čestita
					kruha nego jede ječmenjak. Ječmenjak uz blagoslovljenu zemlju! – Eto i taj Gabra
					njega ljuti. Njemu je teško pri pomisli da je taj nesretni mlitavac njegov
					komšija.</p>
				<p>Pa onda kad još čuje tog istog Gabru kako poplakiva:</p>
				<p>– Đuka, daj mi ornice... Đuka, uzajmi mi plug... uzajmi drljaču... Đuka, uzajmi
					forintu – eh, onda bi ga radi tog njegova prenavljanja ćušio da sve zvijezde
					vidi. Ali eno on mu ipak dade što god zaište iako već pozna tog Gabru, iako zna
					da mu rijetko koju stvar dobre volje vraća. Đuka se jasno sjeća da je u Gabre
					njegova testera, da je u njega jedna sjekira, jedan točak i jedna osovina, tek
					Đuka ne ište to natrag. Đuka ćuti ponos pred tim; stid ga je uziskati. Žena
					Gabrina opet poodvlačila je sve kojekakove kućevne stvarce, kuhinjsko posuđe i
					stvari za stative pod imenom »uzajmljivanja« sebi. Za tim Đuka pogotovo ne žali.
					Ta Gabrina žena, zdepnjasto i zdravo čeljade, drugačije je isprosilo te stvari
					sebi. Ona, tek svane, već i dođe. Uniđe Đuki u sobu, a on još leži. I onda se
					cerika, šali, podbada Đuku dok on ne oživi... A onda ona bez ikakova stida traži
					plaću i kaže:</p>
				<p>– E... a sad plati.... Uzajmi to i to... – Đuka odmah muče daje i kad se malo
					priučio na nju, kaže joj i sad:</p>
				<p>– Dođi i sutra.</p>
				<p>A ona, razumije se, točna ko sat. I to Đuku srdi. On vidi da to isto nije lijepo
					od njega, ali se odmah i opravdava...</p>
				<p>– Nisam se ja njoj već se ona meni ponudila! – kaže.</p>
				<p>Pred oči mu dolazi i Blaža Ivankov. To je onaj što krade drva, guske, snopove
					požnjevena žita s polja, kukuruz s njive – i svaki dan ide u crkvu, za procesijâ
					nosi nad župnikovom glavom s drugom dvojicom takozvano »nebo«, a za večernjica i
					zornica zvoni sa zvonarom na tornju. U crkvi uvijek kleči i svake mu hlače
					izlizane na koljenima! – Treba živjeti u stvari pred bogom – kaže taj Blaž i
					hvali se upravo čovjek sa ono izlizanih hlača. I taj srdi Đuku! Pa kum-Jakša
					njegov! Taj se uvijek zamišlja a da ne zna u šta i sve što mu se reče –
					zaboravlja te toga radi veže gulice na maramici da ga gulice podsjete.</p>
				<p>– I to je čovjek! – kini se Đuka i dakako odmah vidi dalje... Vidi Tunu Božanova
					što živi već pedesetu godinu zdrav i besposlen, a pô ga sela nije vidjelo već
					deset godina.</p>
				<p>– Gdi je taj? U čemu taj život provodi? – ne može da razumije Đuka. Pa onda
					komšija Mija! Taj je i smiješan Đuki i srdi ga kao nijedan drugi čovjek u selu.
					Zapalilo mu jednom štagalj eno... Na glas vatre strkalo se pô sela pa i
					bilježnik i načelnik. A Mija – radostan što mu općinska gospoda u avliji stoje –
					ostavio se gašenja i ustrčkao se kao sumanut. Ne zna šta će. Iznio im i stolice.
					I sve se uzeo prigibati pred njima. A na kraju iznio im još i polić rakije.</p>
				<p>– Kad već gospoda dangube, nek se barem napiju – govorio on.</p>
				<p>– Eto, kakvi su to ljudi – kakav život. Njemu štagalj gori, a on se osvrće na
					stolce i rakiju. Uh! – ožučuje se Đuka i ne može da pojmi takova čovjeka. To ga
					i razdražuje uvelike, ubija mir u njemu pa mu doteščava, onako mu doteščava
					mišljenje o selu i svim tim ljudima kao bolesniku postelja. Bolesnik se tog
					tereta rješava snom. Đuka se isto ne da dugo tim ožučivati. Brzo se on podaje
					starom onom svom bećarskom nehaju koji za sve to ima samo jedan smiješak s
					visoka, jedan lijeni i nemarni odmah rukom. Da. Kod Đuke se to na koncu konca
					svagdanice jednako svršava... On natapi kapu na oči, zavrne brk, uzdahne i, ne
					znajući zašto, otputi se u birtiju na vino, razgovor, kartanje.... I jede tamo.
					I smiriva se opojen vinom, zaduben u kečeve. Kao i nekada. O svijetu i životu
					kaže samo pokoju riječ, ali hladnim je prezirom izgovara. U duhu pak doumljuje
					da čovjek najbolje živi kad živi prepušten krvi i naravi.</p>
				<p>– Raspojasaj se ko da si sâm – kaže on svakomu. Supijan znade pak i mrska inače
					čovjeka, nađe li se samo uz njega, ogrliti i cjelivati. I govori onda:</p>
				<p>– Ti si ko i ja. Svi mi prtimo ponešta... Neko lakši, znaš, neko teži teret
					snosi; neko sa manje, neko sa više snage. I sustajemo, znam, svi mi i mremo,
					crkamo, čoeče, ko i sva marva. Indi, šta 'š ti, ja, mi? U šta da se dadeš? U
					divan, u piće, u zadovoljavanje, a? Ja mislim tako bar – iskazuje Đuka, a po
					licu mu, vidiš, samo se neka lijena povlači sumnjičavost. Ljude do sebe goni da
					ispijaju čaše do dna, nalijeva im od svoga vina i upućiva ih, samouvjeren i s
					visoka, s tmurno-ozbiljnim izražajem lica, da ne žale novac.</p>
				<p>– Pijte, trošite! Novac u džepu – vrag u srcu! On podgriza život, truje krv, on
					pô života otme. I ne mislite, znate, evo taj Đuka pije jer je pijanac... ili
					pića željan... Da, jok! Nije tako. Vid'te. Đuka pije zato da novce zapije, krst
					im njiov, nek ih nema. Đuka pije eto i zato što mu je pijanu lakše oko srca, što
					pijan može svakomu pljunuti na lice. I zato – svoju pamet da opije i zaludi da
					ga ne muči i ne mori! A krike, jest, veselja za to treba. Pića, karte, svega! Pa
					šta košta, nek košta!</p>
				<p>I onda to ide dalje i dalje... Ljudi se, koliko god ih bude, skupe u gužvu
					utijesno oko Đuke.</p>
				<p>– Da... da... da... dadâ... Uhm!...</p>
				<p>– E, nego!...</p>
				<p>– Pa i nî drukče! – proračunano mu odobravaju, a i zavode se njegovim, Đukinim,
					riječima podosta, pa još kad gucnu njegova vina, čude se kako nisu odavna
					uvidjeli da je upravo tako kako Đuka veli. A Đuku to još i više potiče, pa onako
					zamračen i jedak, preuzima glavnu riječ, raspasava se i raspušta, oholi se
					svojom rasipnošću i po stoti puta hvasta svojim prezirom novca i imanja. I na
					svoj račun poji sve oko sebe.</p>
				<p>– Pijte... ločite... To je luda, luda nad ludama, moj rođeni ćaća, Šima je to
					Bègovīćā sačuvo. A sin mu njegov, Đuka, eto rasipa. A zar nema pravo, a? Tko će
					kasti da nema pravo?!... Ima. Imam pravo! – I oću, ta zapit ću sve do zadnje
					krajcare, do zadnjeg obojka – i još neću bit siroma! Još mi moj život ostaje. A
					tko je živ, nije sirota. Još litru... još dvi... tri... četir... pet...</p>
				<p>I tako dalje... Raskeruje se. Cigani pak seoski dakako ma od koga prime douhu:
					»tamo i tamo taj se i taj keri! i – evo ih nepitanih i nezvanih. Rukavom brišu
					nos, »kalafonijem« mažu gudalo, udešavaju egede... I čim struna cikne i jaukne i
					propara zadimljenu i zapljuckanu sobu birtijsku, već sve luduje, biva sámo onom
					strunom na guslama razapetom. Birtaš kao i svagda, samo piše kredom brojke i
					dvostruko i trostruko zaračunava pijanom Đuki u račun. Đuka – ne mari. On je sav
					onda raspustit, mekan kao tijesto, plahovit kao cura-prvoškinja, razirošen kao
					momčić od osamnaest ljeta, rasipan kao kneževsko dijete.</p>
				<p>– Tko sam – ja sam!... Što sam – to sam! – mljaska on onda, žmirka očima, zakreće
					glavom i škripi zubima.</p>
				<p>– Sviraj, Cigo, da ti... – psuje on i broji Cigi cijelu familiju: maju, seju,
					brata, oca... A onda opet kruži okom iznad glava svima po prljavim duvarovima,
					diže ruke uvis i klima njima po taktu glazbe. Čini se, utvara si, sanja, e je
					sad vrh sviju ljudi, uvrh cijela svijeta on sam, on – i niko više! . . . .</p>
				<p>I zora često dođe, a iz niske krčme, zablaćene i zapljuckane, oštrim dimom lula i
					cigara zamračene još se ispruža i prorivava u tmurnoj niskoj noti, u hrapavim i
					supijanim glasovima bećarska pjesma nemarna i raspustita Šokca...:</p>
				<p>Strepi, curo, čim vidiš be-ćaa-ra...</p>
				<p>. . . . . . . . . . . . . . . . . . .</p>
				<p>Crkaj, ženo, da tee vi-šee nee-ma...</p>
				<p>. . . . . . . . . . . . . . . . . . .</p>
			</div>
			<div type="chapter">
				<head>IX.</head>
				<p>Kao jedan dan izgubila se cijela godina... Đuka plivao vas podan srcu i svojoj
					naravi, bez obzira i sustezanja, bez misli kuda će dospjeti, kamo će ga struja
					odbaciti, sa čim će se sukobiti, u kakovu viru zavrtjeti, i hoće li sustati. Ni
					na jedan dan nije se dospio osvrnuti. Puštao je neka ide kako ide. Nije ipak
					reći da nije kroza to vrijeme nikakav račun vodio. Vodio ga on. Tek to nije bio
					račun o životu nego račun o izdacima i dugovima. I to nije on pisao iz opreza,
					da ga ne prevare, nego tek iz želje: znati koliko troši, znati koliki će on
					novac rasuti.</p>
				<p>– A... anđela mu.... barem ću vidit šta to košta par godina profićukati s rukama
					u džepu – kazivao Đuka kad je govorio o računima koje je zabilježio na kojekakve
					papiriće i zaticao za grede i tavanice u sobi. Inače je on potpisivao birtašu i
					drugim vjerovnicima mjenice, obveznice i šta su god htjeli.</p>
				<p>– Evo, napisat ću vam te dvi-tri svoje kvake, pijavice ljudske. Eto – pomognite
					se, đavoli. Mislite da ne znam da me varate. I joj, znam ja i te kako! Al evo,
					puštam vam; barem ćete se u doba starosti i kajanja morati i mene sjetiti s
					jednim Očenašem.</p>
				<p>I sudbene odluke i obavijesti često su stizale Đuki, ali ih on ni čitao nije.
					Samo ih zatakne za gredu.</p>
				<p>– Ah... marim ja za sud i kotar! Gospoda tobožnja nemaju druga posla, zato side i
					šaraju. Hm... i moraju šarat. Zato beru plaću. Al ako oni moraju šaruckati –
					Đuka ne mora čitati i slušati. On ne bere za to plaću. I neću slušati, eto.
					Uprkos neću, pa neću... i ope' neću... I napisat mogu oni svašta. Papir podnosi,
					a meni to – ko da si zvrkom niz stazu. Ko šta oće, nek mi dođe na oči... na
					noge.</p>
				<p>I samo je isto živio i dalje...</p>
				<p>– Znam ja, »tabuliraju« oni mene. Grizu se o mene. Kurjakovi, pijavice, ala se
					lakome. A svejedno Đuka će i ope' ostat Đuka! I dok ima – bit će svima!</p>
				<p>Tako prošli mjeseci. Svojoj kćeri Smilji, što bila u selu u rođaka, išao je Đuka
					ponekad i odijevao je ravno drugim curama.</p>
				<p>– Odit ću ja tebe – kazivao on. – Moraš izgledat ko i svaka gazdinska. A ne da ti
					se podsmivaju. To ja ne dam. Pa šta košta, da košta. Kud odlaze stotine, nek idu
					i desetice!</p>
				<p>Uoči Uskrsa nekako otišao bio na stan. Godinu dana već nije bio na njemu. I došlo
					mu najednoč pa se zaželio onog šljivika i one kućice. Dan bio bistar i jasan,
					sunce sjajno i vrelo. I samo je pojurio pješice preko njiva, oranja, razora,
					usjeva... pognao ga tamo i spomen na dan kad se ono vratio iz Mitrovice i u koji
					se onako raznježio bio i uzobijestio pa srnuo kolima kroz prosiku šume Hajke. A
					onda, očekivao je, sastat će se tamo sa čobankom Ružom. Ona mu već osmi, deveti
					mjesec dragom i ljubovcom. Kad je došao pred naherenu trošnu kućicu, sto i sto
					uspomena sunulo mu u glavu. Sva mladost njegova, sva prošlost, svi dani bezbrige
					i nerada, svi časovi nepokoja, trapnje i mračnosti, svi užici, sva draž i opoj
					vas – sve to zaigralo pred njegovim okom, salijalo se u jedan golem nujan
					osjećaj. I tako to bio prvi dan nakon cijele jedne godine u koji je on dospio
					obazreti se unatrag.</p>
				<p>– Čudno! – vidjelo se Đuki. – Kako to ide, samo ide. Htio-ne htio čovjek, to ide
					ni brže ni lakše. Kaži danu »stani!« – jok! On samo ide, a ti plači za njim ako
					te volja. Vidio je i kosa se njegova progrušava pomalo, sijedi, noge slabe, ruka
					podrhtava. Brusi se brus dok se ne izbrusi. Ide vrč na bunar dok se ne polupa –
					činilo se Đuki.</p>
				<p>Zatim eno ušao Đuka u sobicu, otvorio prozorčić, osvrnuo se na razrovan pôd sobe,
					na žutosive duvarove, na bezbrojne mreže paučine, na prašan krevetac, na crvima
					istočenu klupčicu, na po miševima razgrizenu slamnjaču – i dalje... Ugledao i
					debelu knjigu za tetivom, kako mrtvo leži, omotana višegodišnjom prevlakom
					prašine i oprepletena sa bezbroj niti fine paučine.</p>
				<p>– Da je uzmem? – pomisli i segne za njom. Na prozorčiću je opraši, polegne se na
					krevetac i – pljujući među prste – uzme okretati list za listom. Zna on, Sveto
					je to pismo. To je uvijek čitao njegov pokojni stric Gaja koji se nije ženio te
					koji je čitavu drugu polovinu svoga života čuvao svinje i preživio tu na ovom
					stanu. Negdje te negdje zapelo Đuki oko o koji redak i on nastojao pročitati to
					mjesto. Teško išlo. Kad je on čitao! Godine su prošle! A i slova su bila žuta i
					ositna.</p>
				<p>»Koji te udari po... po obrazu, okreni mu i drugi; i koji hoće da ti uzme
					kabanicu, podaj mu i košulju«.</p>
				<p>Već prvo to mjesto Đuku uzbunilo.</p>
				<p>– Kako?! – čudio se on. – Dobi jednu pljusku, pa čekaj i drugu? Tko ti skine
					jedan kaiš s leđa, daj mu neka odere svu kožu? Hm... nije valjda... – i čitao je
					isto mjesto opet i nije mogao pojmiti. Osjećao se nekuda tup za to, a i
					protivštinu na sve miroljubive riječi te knjige on je ćutio. Čitao je i dalje...
					Ali ništa ga nije dirnulo, nigdje se nije ustavio da razmisli značaj mnoge
					velike riječi. Njemu je to bilo posve tuđe. Nesvjesno je ćutio da je on za
					takovu vrstu okrepe odavna ubijen. A krivi su i sami propovjednici te velike
					riječi. Sva povijest predaje njegova sela i okolnih naselja krcata je
					činjenicama odvratnosti i niska licemjerja, nepravde i bluda, taština i
					gramzljivosti onih koji su zvani da uprave korakom kad je na posrtu... Kad je
					zato nakon nekolikih stranica uščitao:</p>
				<p>»Koji se hvališ zakonom, a prijestupom zakona sramotiš Boga« – pomislio je odmah
					na seoskog popa, župnika – i samo je ispustio knjigu na prorovan pod do
					sebe.</p>
				<p>– Eto!... on! – doumljivao. – Gospodin parok! Kaki mi je to čoek? Iz te knjige on
					uči nas, svit. On uči nas – misto sebe!</p>
				<p>Proslijedio je i dalje...</p>
				<p>– Taki je upravo on! – dozivao si riječi knjige. – Sve što »prodikuje«: ne činite
					– on čini. A nas bi tio učit! Šta, baš ako ćemo, on i zna? – Zar, bog šta
					misli?! Otkud bi on to znao – on – pop. Ni sve knjige svita ne znaju, a gdi on:
					jedan čoek! – i poćutio je potom u sebi kako on, parok, bolje zna kako koja cura
					zapreže skuta i snaša kako koja isprsito ima tijelo, kao i lukna koliko mu je
					tko dužan, nego to – misao božiju. Sjetio se i tolikih zanimljivih stvari što ih
					selo u sav glas pripovijeda o paroku.</p>
				<p>– Eno... ona Janja Iživkova, Marta Kadićeva, Kaja Nédīćā, kroz godine su išle k
					njemu u mračak. Zar bogu se moliti? Ha... ha... I sad... Eno.... Martinka, ona
					'ći crkvenjakova, šta tamo radi noću? Sinoć kasno skobio sam je do samih vrati.
					Ode k njemu. Eto, lako onda joj naredati dva-tri niza dukata oko vrata! Oduži
					ona to. A on – danas s istim je rukama sveti kalež dizo! – spominjo se Đuka i
					osrdio se ponešto.</p>
				<p>– I svi oni, koliko god ih poznam, eno: kartu, pušku, čašu, snašu – to znadu, to
					važi u njih – javljalo se u njemu mrsko i žučljivo, te se sam počeo čuditi otkud
					takovo čuvstvo na one kojima je toliko i toliko puta poljubio ruku, koje je
					godine i godine s nekim strahopočitanjem promatrao. Međutim u njemu se javljalo
					dalje...</p>
				<p>– Pa duša kaka je u njih, bože prosti! – i on vidi kako ono biva kad se takovomu
					donese žito za lukno. On sjedi uz vino. Ponudio ne bi ni... što j' kasti...
					kaplju. Odvagiva se... »Dometni... još, još, još pol kile fali! « – zabrinjuje
					se. Ko da je čovjek ćorav! – Pa kako mu samo glas plače! »Čistine trebo si,
					kršćanine, donijeti. Ne ražulje!« Ne pita jede li onaj kršćanin sam – čistinu. –
					»A gdje je pleće, gdje?« – kaže još. – »Ej, kršćanine, kuda lutaš! Zaboravljaš
					dužnost, svog pastira. Oneznabožili ste se, o, duše, duše!« I žao mu onda za
					onim jednim plećetom, rađe bi valjda to parče mesa u svom odžaku od raja
					nebeskoga. Eto, oneznabožili se, jer ne daju pleće!</p>
				<p>– Bi l', Baro, mlika!? – Dobra ti i voda! Tako i s njima – mislio Đuka. I evo!
					Kao da gleda... Ta zar je jednom vidio popa, onamo u kuhinji, kako odmjeriva
					kajmak kupcima – sirotinji sela. Eno – sve mu ruka dršće; ko da žeženo zlato
					odmjeriva. Vidi se, za svakom kapljom prosuzio bi taj. A u riječi – u njoj je
					sladak ko med. Mislio bi: e, ovo je čovjek dobar ko dobar dan. A – eto.</p>
				<p>– Hm! – hmkne Đuka i pred očima mu se oslika iznova debela osoba popa, te
					namaljana lica, potpregnuti skuti i čarape sa sisicama u Janje Iživkove, Marte
					Kadićeve, Kaje Nedića. I Martinku, krupnu garavu kćer crkvenjakovu, vidi. Dukati
					s nje bliješte. Crkvenjak opet, eno, čim zahladi, kreće popu. Na čašu, na dvije.
					Prijatelji! Njega pop poji. Zna i zašto. A crkvenjak opet izrabljuje tu dobrotu
					dnevice i u drugom. Danas ište od popa ovo, sutra ono. Naplaćuje se na račun
					svoje kćeri. A po selu – zna Đuka – prenavlja se, ko seoski Juda. – Ej, bože moj
					milostivi, dobrote li velike, velikijane u našeg gospodina paroka. Duša, sunca
					ne vidio, da je više nema! Poji taj i 'rani oko sebe... – kaže crkvenjak i ne
					stidi se te laži iako zna da svi znadu s kojega to razloga pop njega,
					crkvenjaka, časti, iako zna da je pop inače takav te bi – seoska čeljad veli –
					potopio i drvo na kamenu!</p>
				<p>Tu zastala Đuki misao o popu i crkvenjaku i on poslušao kako negdje vani, do
					njegova stana, na poljskom putu, škripe kola pod teretom, a kočijaš pogniva
					konje sa »đi« i »de«. I gore na krovu kućice, čuje, živiču vrapci, čerupaju se i
					prolijeću pokraj prozorčića. I vidi: na prozorčić pada sjena s nedaleke kruške
					male krošnje, i kako god tamo na njoj potreptava lišće, tako ovamo, čak i u
					sobici, podrhtava osjen, i sjajne točkice, sitne svijetle plohe sunčane zrake
					rasipaju tuda...</p>
				<p>Nakon nekoliko časova pak moglo se vidjeti, Đuka Begović u druge tone
					promišljaje. Osmjejak sitan i drag, što mu uzmiljio eno iz kutova usana, opet
					kazivao da su ovi promišljaji njemu mnogo draži i miliji od onog sjećanja o popu
					i crkvenjaku. On se to bio vratio u preživjelu godinu... Sjećao se šta je i
					koliko je on to preživio. Naročito jedno ga zaokupilo. To »jedno« bila je
					njegova voljba.</p>
			</div>
			<div type="chapter">
				<head>X.</head>
				<p>Ruža! Čobanka Ruža! Kako li se ta žena njegova uhvatila srca! Odonda otkad je
					napustio svaki posao i rad i začeo polaziti divane i razgovore, sjediti po
					cijele dane po birtijama i opijati se – odonda je obilazio i oko žena. On je
					znao svaku mlađu ženu, svaku snašu i curu u selu kako diše, s kime razgovara,
					koga voli, koga vara. Znao je sve one koje idu subotom u bližnje gradove... Znao
					je kakove to poslove obavljaju. I sve gotovo nove stvari, odjeće, na takovim
					snašama i curama znao je otprilike otkuda potječu. Među njima bilo je zamamnih,
					kako to samo može biti Šokica Posavine koja, da može, i u mlijeku bi se umivala.
					Ali ni kod jedne nije se on ustavio, nijednu da je ikoliko zavolio. Nijedna ga
					nije mogla ničim osvojiti. Bilo ih je, kako je on kazivao: »zgodnih«, puna
					tijela, lijepa lica. Bilo ih je izvještačenih u milovanju, upaljivih i strasnih,
					ali u svakojoj pa i takovoj on je uživao samo – čas. Sutra ne bi se ni obazreo
					na jučer. A i one same, nijedna od njih, nisu se baš hvatale njega. Pa ni
					udovice, koje su još uvijek mogle računati na udaju, nisu žalile što im se više
					ne vraća. Ta sve su one bile Šokice, šokačka krv! Njima je i samima bilo i sto
					puta draže da ih se odmah napusti, da mogu lakše do drugoga, trećega itd. Sve
					one čeznu za promjenama, za novim i u voljbi baš kao i u svojoj nošnji. A onda –
					šta da se reče! – Obično su to bili i jednostavni poslovi sa soldatušama i
					udovicama. Bilo tu: za kola drva na primjer, za popravak čegagod itd., a i za
					sam gotov novac. Negdje opet bilo iz jednostavne podrage i jer se tako, u mrak,
					na zgodnom mjestu sukobili, našli. On nije bio našao drugu, a ona drugoga. Pa
					eto ljubovnika od jednoga dana! Tako to već biva po tim bijelim selima te bogate
					ravnice, te domaje bujna i raspojasana života. – Nego, njegovu nagonu i
					svojstvenostima njegove naravi to nije bilo dosta. Sve mu bilo suviše
					jednostavno, obično, bescjeno, nepustolovno. Tu nije trebalo sabiranja,
					razmišljavanja, ulagivanja, nije trebalo borbe, kradomičnog sastajanja, taja i
					pretvaranja; ukratko: nije bila potrebna nikakova voljba, nego tek namigaj,
					pazar.... A on.... on je htio voljbu, on je htio nemirne sne, dane pune čeznuća,
					časove vatre i zanosa, noćna ročišta u zaklonu guste šikare ili med ziđem
					visokoga plašća, poljubljaje i ogrljaje i užitak strasti na blijedu sjaju
					mjesečevu, pod okriljem tame ili oblaka. Da, Đuka je Begović htio ženu voljbe, a
					u ženi svoga ljubitelja. Njegovo se oko zapiljilo u Ružu. Ona bila udata za
					Radeta, čobana u Andre Mihaljeva. Nije bila Šokica. Njeno lice je bilo garavo,
					sa par pjega samo, oči crne i velike, kosa još crnja, tijelo oblo, gipko i puno,
					bedra i usne crvene ko poluzrela trešnja – bez premca u selu. Đuka je pošao za
					njom... Rade dolazio u selo nedjeljom po jedanput, a inače se nije micao s njiva
					i od ovaca. Ruža mu češće podnevom odnosila ručak i vraćala se sama nazad. A on,
					Đuka, vrebao na nju svednevice. I tek kod kakove živice, onizice ili šamca
					izroni preda nju. Ona zadršće. Bojala se Đuke od prvoga dana. Plašila je mrkost
					njegova lica, sabir debelih obrva, reskost glasa, bezobzirnost riječi. Ali kad
					je vidjela kako on to nju pozdravlja pri susretima i kako slabim, stihnutim i
					raznježenim glasom s njome razgovara – nestalo je bojazni. I dopao joj se Đuka.
					Ona je ćutjela da on nije kakovi su drugi ljudi oko nje. Ona je osjećala moć
					nekakovu u njegovu oku. A Đuka opet nije baš okolišao, skrivao svoje namjere,
					pritajivao svoje želje.</p>
				<p>– Znaš, Ružo, ne da se – kazivao on njoj.</p>
				<p>– Šta se ne da? – pitala ona.</p>
				<p>– Pa to eto, to tako, ko dosad...</p>
				<p>– ?! –</p>
				<p>– Ne da se, kad... ovaj, vraškava si, đavolja... Smutiš. Zavolit ću te, sunca
					mi.</p>
				<p>Kad bi se spustili u kakovu onizicu ili zašli među grmlje, odmah je prilazio k
					njoj, doticao joj se tijela i snizivao glas do šaptaja. I zavodio je...</p>
				<p>– Ah pa šta Rade, pa šta selo, šta sve to! Živi dok se dade!... I ne puštaj mene
					da se kidam, jer...</p>
				<p>Isprva i dva-trikrat dapače, ona se branila od njegovih doticaja i njegovih
					šaputanja. I srdito se otresala na nj. Ali kod petog, šestog susreta i to se
					lomilo. Nije mogla drugačije. Kod gumana stanarskih, na široku vijugavu putu,
					među ovisokim grmljem žestilovine, gloga i svibovine – prvi put je popustila.
					Naprečac joj došlo pa nije mogla dignuti se proti njegovu podraživu šaputanju i
					riječi nije mogla naći da bi odbila njegovo zavođenje i njegove nagovore. I samo
					se privila uza nj... A on joj uzeo ljubiti usne, milovati grudi i sašaptavati o
					sreći kojoj idu u susret. I tako se tim počelo. Prvo su ročište ugovorili za
					selom, kraj potoka pod vrbama, u dubok mrak. I dalje su svagda onamo išli, ondje
					se sastajali.</p>
				<p>– Pod vrbama! Vrbe! – sjećao se Đuka sada i cijeli onaj kraj za selom s potokom i
					vrbama gledao je pred sobom.</p>
				<p>– One vrbe, aj...! Pa trava, štrepavac, široki listovi podbjelja, ivanjsko
					cvijeće, siručica!... I tamo niže, uz samu vodu – konjska metvica... njen miris!
					Pa u vodi – široki šaš, drezga, nizovi drezge, žutkasti cvijeci ko očice kakove!
					A lopoč tek!</p>
				<p>Drago mu bilo oživljavanje svega toga u sebi i pred sobom. I čudio se kako se sve
					to dade u samom priviđaju vidjeti bistro i jasno.</p>
				<p>– Eno vrbe! – Stisle se jedna uz drugu i nadvirile se nad tihe vode nizine i
					ravni. I samo šute... Najniže – tanane duge grančice dotiču se glatke površine,
					rone u nju. A zapad je, suton je... Da. Obično je bio suton kad je prilazio
					vrbama. Sjećao se on i vidi kako daleko, negdje iza šljivika, tone sunce. Kroz
					vrblje teče rumen njegova, igra na bljeskavu lišću i hrapavoj kori starih
					kukastih debala i lako bojadiše tihe vode potoka. Ko mlada krv čine se oku. A i
					ona ide... Svagda on opazi nju. Eno nje od sela! – upozorava sam sebe i ne skida
					oka s nje. Ona ide pognute glave, s maramom navučenom nad oči. Onda kad podiže
					glavu, meće ruku nad oči i zagleda vrbama. Tamo gdje on leži, tamo je odronak,
					onizica bajerova. Ne vidi ga. A on vidi sve na njoj. Vidi košulju, vidi
					crvenčastu pregaču, vidi skuta s plavim vezovima i znade već: potpregnuta su pod
					lijevi kuk. I čisto čuje kako šuška osnažena, rascvjetala livada pod njenim
					nogama u žutim opancima. A daleko bude još... Rumen sutona u dugim trakama hrli
					prema njoj, plazi niza livadu i ogrljava nju, poskakuje oko nje. I smiješi se
					nad njom i njenom mladošću. I vrbe – čini se njemu – vide nju i šapuću: evo je,
					evo je!... I mirne vode nizine kao da se bude, pa u laku drhtu svoje površine
					nose šapat vrba drezgi, lopočima, šašu, daljini... I evo sad će stići ona! Gle –
					evo još dvadeset... deset... devet... osam koraka. Još skok. I on osjeća: raste
					on. Njegove se ruke same pružaju prema njoj, a dosad mirna trava kao progovara,
					priča u šuštaju, kao – divi se. I dođe ona... Sjeda do njega... Garavo joj lice
					zapureno, usne vlažne. I samo se priviju jedno uz drugo, samo se sljube. Vrbe su
					onda tihe, zamukle, veličajne. Rumen se rastiplje, gubi, a s vrblja, priviđa se,
					prokapavaju osjenci, sjenčaci. Potok tamni, grančice što se sljube s vodama
					njegovim zaspivaju na njima kao na meku uzglavlju. I osjenci se stapaju u sjene.
					I puno ih već, tih sjena. Pod njima dvoma šuškaju, sašaptivaju trave, poželjno
					podrhtava štrepavac i s obruba odronka snažno diši metvica. Oni govore... Pa
					kako govore! Ludo govore! Ma šta kažu! I smiju se tim samo onako izuštenim
					riječima. Onda pošute načas. U krošnji koje vrbe takne nešto koju grančicu,
					drmne lišćem. A ona i opet tek progovori o čemugod. Srce joj čuješ u glasu. Đuki
					se činilo, srce joj čuje u glasu, duša njena kroza nj progovara. I priča ona:
					kako je cijeli dan mislila na njega i na ono sinoćnje tu pod vrbama, kako nitko
					još ne zna za njihovu voljbu i kako uživa u taju tomu.</p>
				<p>– I sad sam rekla – kazuje ona – u selo ću, a eto prokrala sam se. Eto me tebi,
					'uncute ti jedan!... – mazi se ona, a on onda uživa, tòplī se čovjek, zagrijava
					se. I mrak već ide, vere se kroz sve grane i grančice, optiče svaki listić,
					svaku travku, cijelu ledinu, njih, livadu i dalje... I potok zakrije. Na nebu
					samo pokoja zvijezda pa nečujno roni kroz vodu, u tihu se svjētlucāju vozika
					uspavanom površinom. Odmah su i slobodniji. Njegova se ruka maša njenih njedara
					i bedara, njena se zariva u njegovu kosu i stišću se jedno uz drugo kao da se
					žele srasti, ujediniti. I usne im se ne rastavljaju. U njemu se burka i
					razmiljava sladak osjećaj, na njenu licu iskrsava izražaj zadovoljstva, na
					njegovu sreće. Kao da je odnekud i zadovoljstvo i sreća – piće, pa se sacjediva
					u jednu čašu, a oni to piju, požudno srču. I koliko god ispiju, toliko se i opet
					sacijedi. A strast, uzrujanost raste, plavi. Ona mu već golica vrat, duboko
					odihava, nemirna razbacuje noge, a njegova ruka nizak oplećak povlači još niže i
					toplu hvata grud. Ona proteže noge do sama ruba odronka bajerova i svija ruke
					oko njegova vrata. S odronka se tek otkine komadićak žiličave zemlje i čapne u
					vodu, digne kolobare, rastepe vozikajuće zvijezde.</p>
				<p>– Viš ga! Ti moj –</p>
				<p>– Pojô bi te – kaže on njoj, a njene ruke ojednom samo se razbace. Začupkaju
					travu...</p>
				<p>– Đavole, umrt ću! – šapuće ona i nasmijava se prigušeno i mameno. S odrona pak
					samo učesta čupkanje komadićaka žiličave zemlje. I odisaj strasti i instinkta
					presmagao, drhtav i glasan ide kroz vrbe, vozi se kroz mir uspavanih vodâ...</p>
				<p>– I koliko večeri, koliko li noći! – namitalo mu se sada. – Koliko slatka, lipa,
					aj!... A žena je ona, žena! Radetova je! – korio sebe, zamišljao se u brak,
					mozgao o bračnim obvezama, o vjenčanju, o djeci, doumljivao kako bi bjesnio,
					tukao, ubijao, da njemu tkogod u ženu dirne.</p>
				<p>– Uh, ja kad bi imao ženu... ko bi prst samo metnuo na nju – odma bi trunuo.</p>
				<p>– A šta ti radiš? Šta ti radiš s tuđom ženom? – pitalo nešto u njemu. Tako mu se
					mnogo puta dogodi. Tek ga najednom nešto upita. I on, kao čuje glas, a nigdje ni
					žive duše. Svagda pak poćuti, pa i sad je poćutio, da se tu radi o opstojnosti
					nečega u njemu što se diže nad njegove misli i što sudi o svim njegovim činima.
					Njemu je to bilo nejasno, nerastumačivo, ali je ćutio da opstoji i da ga nikad
					ne ostavlja. Je li to duša, je li razum – nije znao reći. Jer on je sebi i razum
					i dušu predočivao kao nešto jedinstveno, cjelovito. Njemu je to, razum i duša,
					bilo – krv. I umiranje čovječije on je vidio u ohladnuću krvi. Krv mu je bila
					pokretač života. A o duši samoj šta da reče...</p>
				<p>– Duša! Kakva duša!... Gdi je duša u čoeka! Da čoek ima dušu – ne bi krao, varo,
					lagao, otimo. Pa zar bi i umro! Ovako, što dođe pod zemlju – to je sve, sav
					čoek. A to se ismrdi, izgnjije, istrune, nestane i ništa ne ostane.</p>
				<p>Sad kad je i opet čuo to pitanje u sebi, to: »Šta ti radiš s tuđom ženom?« –
					poćutio je lak drhtaj, prenuo se i potišten se osjetio. Osam se mjeseci voli s
					Ružom, varaju joj muža, Radeta, skrivaju se kojekuda. A zašto? Šta je to da su
					taki? – Šta? – Krv.</p>
				<p>Tako si je svagda pa i sada odgovorio. Nego, to ga nije utješilo. On je ćutio da
					to nije pošteno, da je prevarenom teško, da su njegovi užici muke za
					prevarena.</p>
				<p>– A on, Rade, on sumnja. Sigurno! – vjerovao je. – Jer kakav je eno Rade kad on
					pohodi njega kod letava. Kako ga mjeri. I nju, Ružu, kako motri. I kako se stuži
					kad njih dvoje veselo i ohitro uzajedno odlaze natrag, u selo. Mora sumnjati kad
					ih vidi tako često uskupa, a oprijateljene, pritajeno radosne.</p>
				<p>– Ali kaki je on čovjek baš! Nikaki! – vidi se Đuki. – Slabićak!</p>
				<p>– Kako samo govori polako – spominje se Đuka. – Uvik izgleda ko uplašen. I boji
					se mene – sigurno. A ja ga opet i udobrovoljim – i on se sjeti kako Rade postane
					odmah razgovorniji čim mu pruži svoju duvankesu s duvanom, a kad ga još pozove
					na koju čašicu u birtiju pri susretu u selu – onda eno sav blažen bude u licu i
					hvali njega, Đuku. I po sto puta mu kaže da bi za nj svašta učinio, krov i
					uzglavlje podijelio. I eno ono jedanput kad ga dobro opio, u birtiji »kraj
					crkve«, Đuka dometnuo:</p>
				<p>– I ženu, Ružu, podijelio bi sa mnom, a?...</p>
				<p>– I to... i nju. Da. Bi, za tebe bi, boga ne vidio! – preklinjao se Rade. I mnogo
					toga još padalo Đuki na pamet i pomalo slabilo osjećaj da je ta njihova voljba
					nepoštena. Đuka je mislio i ovako: Neće li on, naći će se tkogod drugi. Pa zar
					to nije svejedno za Radeta? A za njega? Ovako uživa. A godine idu, i samo će
					najednom doći te neće biti ni za što. Zato sad barem živi. I poslije svega toga
					promišljanja onaj stari Đuka, onaj Đuka iz dobi momaštva, nadvisio i nadjačao
					onog drugog što je vidio u voljbi s Ružom nepoštenje. Pa kad malo potom, s prvim
					sumrakom, došla Ruža, on je skočio s postelje, digao je na svoja prsa i
					pritisnuo uza se sa strašću koja je bila jednaka onoj kojom je ispijao čaše i
					lomio staklad po birtijama. I cjelivao je i ogoljivao sa zanosom koji je bio
					jednak onomu u kojem je mnogo puta – raspaljen tužnim i ciktavim strunama
					ciganskih egeda – bacao mnoge krune i forinte od kojih je svaka predstavljala
					čest njegova imetka, mjerov žitka, četvorni metar djedovske grude koja ga
					othranila...</p>
				<p>Iz sobice su izišli kasno, u dubok mrak... Od sela nekojega brujali tugaljivi i
					mračni jecaji napukla zvona kad su pošli puteljkom što napoprijeko vijuga preko
					livada pod Hajkom i otiče prema selu uporedo s dubokim odvodnim jarcima. Niz
					ravan poplivale duge sjene, krstarili doglasi, strujao tihan hladak i dizao se
					svjež zapah snažne zemlje. Mirisi polja i livada ćutili se svuda, tekli od svih
					strana. Iza njih daleko budila se i prva pjesma u nujnoj melodiji, pjesma
					konjara. Čulo se i kako se sukobljuje u zraku, uvrh njihovih glava, sa
					razbivenim cinkajima zvona. Ko da se to sudaraju disonance licemjerja sa samim
					životom zanosa i čeznuća koji u djedovskoj nujnonježnoj melodiji klikće i
					prisiže da bi trgnô s neba sunce i srce iz grudi, da ga dika sa svog krila
					poljubljaji budi...</p>
			</div>
			<div type="chapter">
				<head>XI.</head>
				<p>Voljba Đukina s Ružom našla se ipak pri svom svršetku. Kako je to došlo, nije ni
					samomu Đuki bilo jasno, iako je s dana u dan gledao kako se otkida komadić po
					komadić iz onih osjećaja koji su mu ustreptavali srcem, zanosili njegove misli,
					palili strašću njegovu krv. On je malo-pomalo uviđao kako Ruža nije ni drugo ni
					više nego druge ženskinje. Opažao je da ima neke mane, da joj jedan zub krnj, da
					su joj grudi prevelike i opustite. I meso u nje – ko u sviju žena. Činilo mu se
					da strast koju on u njoj uspiruje, podoban je i svaki drugi muškarac uspiriti.
					Ćutio je da će ona u toj strasti, kako njemu, tako i drugomu muškarcu tepati
					navlas iste slatke riječi, isto mu rivati prste kroz kose, isto ljubiti usne,
					isto predano i prepušteno davati – upravo nuditi – sebe. On je doumio i sve
					ženskinje da su takove, da su slabe u tomu, pred nagonom. Onda, konačno, jer se
					svednevice izražaji te volidbe opetovali i ne dolazilo ništa novo – ćutio je
					Đuka umor nekakav. Prezasićenost. On je znao nju cijelu, svaki zavoj njenih
					oblika, svaku stranicu njena duha, pa kako ništa već nije imao tražiti, ništa
					otkrivati, ništa predobiti – bio je sit. Ta ćut sitosti prevladala je u njemu
					čuvstvo bliskosti, dopadanja, navike na Ružu. Štaviše, vladala je i nad
					instinktom. Gasila je žar. I dugo se Ruža već trebala razmiljavati oko njega dok
					bi joj uspjelo probuditi njegovu strast. Dalje, on je vidio kako kraj njega
					dnevice prolaze tolike i tolike druge žene koje ni u čem ne zaostaju za Ružom, a
					on – iz obzira naprama Ruži – čestito ih i ne pogleda, a kamoli šta više. One
					pak i kako još umiju zagledati u njegove oči, trgnuti obrvama, vrcnuti se u
					struku. Ta zar je jednoj samo u očima pročitao: »Šta, zar ne bi i na me
					pogledao, dođi malo na razgovor... kaži riječ... dvije... sporazumjet ćemo se.«
					Kod nekoje te nekoje čitao je i ovo: »Ne znam te kaki si... bećarski izgledaš...
					a to ja volim... daj zato šaputni koju, zahtijevaj, išći, nisam ja sveta, ne
					misli...« A to – ovo on nije mogao održati. U njemu je bila šokačka krv koja ni
					u šta ne tone duboko nego teži i hlepti za što češćim promjenama, leptirskim
					oblijetanjem. A onda svaka ženskinja ima nešto nepoznato, skriveno, vabljivo. I
					to loviti, otkrivati, to je slast – mnio je Đuka. Kod Ruže eto nije ništa
					nepoznato i zato ju je počeo napuštati. I ona je sama popustila; zasitila se.
					Još je trebao samo kakav prividan razlog, jedna izlika, i sve je – prelomljeno.
					Izlika se uskoro našla. Zastao je jednoč gdje govori s nekim momkom u
					predvečerje, na poljskom putu, među grmovima. I više je nije pogledao, nego
					odmah uzeo namigivati s drugima. Odmah je i zaboravio sva ona oblagivanja koja
					su kroz sate znala silaziti s njegovih usana; i ono se utvaranje o ćutnji
					ljubavnog čuvstva prema Ruži rasplinulo kao da nigda nije bilo. Isto još veče
					sreo se sa dvije-tri snaše i svaku pripravio na mogućnost volidbe s njom. Jednu
					je nazvao »dušo moja«, drugu »srce«, treću »zlato« i svim trima – uz prodirući,
					staklen pogled – šaputnuo još par drugih ulagljivih riječi: kako bi umro da ga
					ogrli, kako bi je nosio kao dijete, cjelivao kao sunce zoru... I uštinuo je –
					razumije se – svaku. Bez toga ne ide. I, nije li toga, ne vjeruju one riječima
					samim. A i drugačije treba znati kod njih... Treba im se posve približiti, stati
					nogom na nogu, glavu malo kao prignuti, huknuti na poseban način, nekud kao suho
					nakašljati se, mignuti jednom obrvom, okom kako poškiljiti – i već tada strasna
					žena sela sve, doslovce, razumije. I djeluje na nju to. Đuka je pak umio to kao
					nitko valjda. To zato što je bio čovjek bećar, reći će, čovjek koji ne haje za
					mučne i teške poslove nego se daje na redovito pijuckanje, vazdanično ophađanje
					šorova i kuća te na ljubakanje, oblagivanje žena. Ljudi-bećari se razumiju u
					svašta, ne rade ništa, sve im je bescjeno i sve izrabljuju tako da se naužiju.
					Svirka, naročito ona ciktavih ciganskih gusala, naprečac ih i trijezne
					omamljuje. I jogunasti su... U svom jogunluku i svojoj bećarskoj silovitosti
					katkada ni za život ne mare. A takovi ljudi bude drhtaje u slavonske žene,
					osvajaju nju lako, bez borbe. Ta svaka ta žena usisala je s prvim pričama
					bajovitu veličinu takovih bećarskih individua; tu veličinu ona je
					neiskorijenjenu čuvala kroz svoj životni razvoj; u petnaestim-šesnaestim
					godinama požudno je upravo pila sve izrađaje bećarstva koji protkivaju tisuće i
					tisuće narodnih popjevaka Slavonije. A onda još kolo, divan, prelo, poklad,
					prepuštenost ženskinje samoj sebi – i to je nešto posve jednostavno, obično. A
					Đuka je Begović dalje uz takove eto živio žene... Prirodna bistrina njegova
					razuma kao da je potamnjela. Činilo se barem da se smutio i pod teretom –
					vidjelo se – ćutio se nekim. Ispijen užicima bluda i mamuran dizao se dugo
					poslije sunca i s nerazmještane postelje, krmeljiv protezao se na časove,
					mrzovoljno i tupo gledao oko sebe za svih jutara. Gipkost se u njegovu tijelu
					posve izgubila. Ruku je teško dizao glavi, napô mučno nazuvao opanke. Koraci
					njegovi i u praznoj sobi nisu odjekivali već kao nekad. Nije ih se već ni čulo.
					Kao da su ženski. Kadgod opet odjednom bi se u njemu probudila nekakova žalost.
					I onda je žalio a da nije znao za čim. Nije znao da li žali što život prolazi,
					ili što imetka nestaje, ili za čim li to.</p>
				<p>– Kako mi je to, kako?! Uh! – govorio je onda u sebi.</p>
				<p>– Viš, bože, viš li! – uzdisao.</p>
				<p>I onda ta kuća u kojoj je eto on sam samcat, dojadila mu. Velika prednja soba sa
					tri stara škripava kreveta i jednim stolom, sa dva pendžera u pročelju i jednim
					samcem – činila mu se nekako tamna i mračna i u pô dana. A kad god bi pogledao
					na klupu u pročelju stola, sjetio bi se i oca Šime. Tamo je onaj uvijek sjedao.
					I po ručku eno, ne dižući se, vadio iz njega spretanj sačuvanog domaćeg duhana,
					sitno ga rezuckao na stolu, izrezuckan kupio među prste desne ruke i turao u
					lulu, a zaostalu prašinu sebi u nos. Od te je prašine redovito kihao i po
					kihanju savršeno ozbiljna lica govorio:</p>
				<p>– Ah... ah... fala bogu... to je zdravlje!</p>
				<p>Onda je pušio po pô sata, po jedan sat, i kao prodremljavao uz rastvorene oči s
					rukama na trbuhu. Tako, kod stola, nije kamiš lule nigda vadio iz zubi. Rijetku
					slinu puštao je da otiče na otvor pri okrajku usana. Nije brisao ako mu je
					kanula na bradu ili na odjeću.</p>
				<p>To sjećanje nagnalo bi Đuku da baci pogled i na nasive duvarove sobe. Tamo vise
					već trideset godina iste slike na staklu. Majka božja, sv. Đurađ i Šimun,
					Posljednja večera i sv. Grob. Eto te slike je njegov ćaća Šima češće dnevice
					pogledavao i pri tom ispuštao neke uzdahe pod silu, da to Đuka nikako još ni
					danas ne može razumjeti.</p>
				<p>– Čemu li je to bilo? – nikako Đuka da shvati. Konačno Đuka ne može još ni danas
					da shvati svoga oca Šimu i u drugomu. Eno, taj je Šima psovao ko svinjar, i tek
					što opsuje štogod gadno, već se krsti, tj. samo napol se krsti: na čelu i na
					prsima, sašaptiva zaplašenim glasom:</p>
				<p>– Oprosti, Isuse...</p>
				<p>I odmah po tom iznova psuje...</p>
				<p>Kad bi se za tih jutara Đuka nasjećao ćaće Šime, nagledao te njemu mrske sobe,
					izišao bi na avliju i bez misli pogledao okolo-naokolo. Po tom je iz navike
					odlazio u štalu, iz navike, a ne radi toga što su konji gladni, hranio konje, i
					iz navike odmah odlazio u birtiju da ubije mamurluk i da se osnaži. Tamo je i
					ručavao i večeravao...</p>
				<p>Međutim, u te dane bezobzirce su stizale kojekakove odluke od suda, naviještale
					se pljenidbe pokretnog imetka, javljale uknjižbe na zemlju i kuću. A on – Đuka –
					kao da ga se i ne tiče. Izgubio je osjetljivost za to. On uopće nije više mislio
					o tomu što je to vlasnost, imanje, imetak, što je to zemlja, ona zemlja koja
					prehranjuje. On je samo još znao za novac. Taj je imao za njega veliku
					jednostavnu vrijednost zgodna sredstva. Bio je i nasmijan, ćutio se ponosan i
					ohol, prividno sretan uza srebro ili banku među prstima. U novcu je vidio dobre
					večere i ručkove, vino i drugo piće, otkup čara i stida mnoge žene, poniznost
					svakoga birtaša, odobravanje – na njegov račun – opitih suseljana, oklopavitih
					kapa, kimavih glava, tepava jezika – pokornost svakoga svirača. Pa i ista
					zavodljiva i sumorna jeka, kao i bijesni ciktaji, sva ona razuzdana glazba
					ciganskih egeda, sve plazi pred njim, slijedi svaki njegov mig, prati svaki
					njegov osjećaj, razumije svaku njegovu želju. Sve to kad je novac među
					prstima!... Novac!... Đuka je znao da njegov nehaj i visina s koje razbacuje i
					troši novac – spliće duž njegova sela cijele pripovijesti, obavija njegovo ime
					prijekorima i psovkama, djeluje da se na njegov život upire prstom pouke i
					govori: »Evo, viš ga, viš Đuku Begovića... Eto, ovako ćeš i ti; samo nastavi
					kako si počeo...« »Ovako ćeš propasti, biti na robiji, bećariti se, rasipati,
					rasuti i crći pod – tuđim plotom, ko i on što će«. Nego, on je znao da se budi u
					sviju i divljenje, začudnost, što on tako može. I jakost se onda nekakova, znao
					je on, pripisuje njemu, i domeće se još štošta što ga – ma i po zliću – čini
					daleko višim od drugih ljudi.</p>
				<p>To je sveuskupa bila posebna vrsta slavohlepna čuvstva od kojeg se bez sustezanja
					dao voditi raspušteni Šokac kakov je bio on – Đuka. U njemu se to već tako
					duboko uvriježilo i rastočilo se kroza nj svega, da nije ni zamisliti bilo e bi
					ga nešto preokrenulo, svelo na drugu stazu, povelo za drugim ciljem. Premda on
					nije cilj ni imao. Šta će njemu cilj?! Gdje je uopće u Šokca cilj?!... Nemar
					Šokca ne da nijednom da pomislima svojim utvrdi neki stalan cilj za sebe. Oni
					sve puštaju na: božiju volju. I Đuka, zar je on ikad živio za sutra? Ne. On je
					znao samo šta je to: danas, i onda i opet: danas. U tomu »danas« njemu je nad
					sve bio zahtjev srca i krvi. Bio je taj i nad običajima koji su svagda za Šokca
					nad zakonom. Filozofija sviju seoskih šokačkih duša ima svoj početak i konac u
					zadovoljstvu. I to: u zadovoljstvu bez obzira na njegovu kakvoću. Zadovoljstvo
					je njihovo, lično – kažu oni – najveća sreća. Pravda, moć, bogatstvo, ljubav,
					sloboda, sve to manje je od zadovoljstva. I besmrtnost – kad bi u nju vjerovali
					– bila bi im manja u cijeni. A šta oni misle pod zadovoljstvom? – Misle... i
					zadovoljan zijev, po volji probećarenu noć, sladak tren bludnoga užitka. I
					kakovu naivnu ili glupu težnju, basnoviti, izbajani život bezbrige i
					slasti!...</p>
				<p>Dakako, i Đuka je – kako to i drugi Šokci – ponajviše precjenjivao sebe. Tek
					ponekad trglo bi se u njemu nešto i kršilo tu samouvjerenost o moći njegove
					volje i on bi šutke i pred drugima priznavao da nitko ne živi po svojoj volji
					nego da je jedan život ovisan o drugomu, jedno zlo ucijepljeno drugim zlom itd.
					– Svi smo mi – vidjelo mu se onda – povezani jednim koncima, utkani u jednu
					pređu. Dok se jedan koprca da mu bude lakše i bolje, dotle drugi i izdiše.
					Jednom je samo onda dobro ako jaši na kičmi drugoga. Pa on i – jaši. Eto. To je
					to!...</p>
				<p>Ovakovo nastrojenje držalo ga kroz sve zadnje dane. Ćutio se slab, nemoćan. I
					umišljao sebi, u mnogim časovima samoće, u doba prekinuta sna, pa čak i posred
					najveće vike u birtiji, kako je njemu rukom sudbine odbrojen svaki korak i
					dah.</p>
				<p>– I kapi koliko 'š popiti određeno je. I crći gdi ćeš – zna se. I svaku travku,
					svakog mravka koje ti je pogaziti – postavit će sudbina pod tvoje noge. I
					pogazit ćeš!</p>
				<p>To nastrojenje nije ga već puštalo; zabanovalo u njemu. Nigdje nije mogao naći
					mira, spokojstva. Iz birtije je letio kući, od kuće u birtiju ili na divan ili
					baš i u čije gumno na domjenak, volišanje s kakovom snašom. I dok bi obuimao
					rukama kakovu ženu punu mesa i cjelivao joj požudno usne, i onda bi ga tek
					potreslo to... ta pomisao o sudbini.</p>
				<p>I strah bi ga nekakav podilazio. Vidio je da u njemu osim njega živi još i
					nekakav plašljivac koji pomračuje njegova čuvstva, oduzima snagu njegovoj misli,
					grči i okiva njegovu raspasanost i naučenu širinu života. A seljani opet samo su
					najednom vidjeli da se Đuka nekako i opet promijenio. Mučaljiv, namrknut,
					pognute glave, uzirkanih očiju išao je u polja i livade. Tamo su ga sretali i
					čudili se. Počeli su sumnjati o njegovoj pameti. Mislili su da ga napada ludilo.
					I u šumi ga katkad tkogod znao naći. Leži gdjegod pod kakovim hrastom. Spava,
					šta li. Nepomičan je... Međutim, on nije ludovao ni najmanje. On se samo mučio
					mislima o svojoj sudbini. Nekakova pečal zgrutavala se u njegovu srcu, tištala
					ga i vrijeđala poput rane. Na mahove podilazila ga i nekakova pokajnička
					čuvstvovanja. Predbacivao si svoj život, mlitavilo, opijanja i ljubakanja.
					Vidjelo mu se da si svagda čini on sâm tek nažao, nikad u korist.</p>
				<p>– Zašto nisi uredio život ko i drugi ljudi, tvoji parovnjaci? Zašto? – popitkiva
					sebe i odgovara, bolno si predbacuje: – Zato što si sav zao i lud. Eto – najveći
					tvoj dušmanin ti si sam!...</p>
				<p>Onda se sjeti Đuka i svojih drugova od djetinjstva.</p>
				<p>– Eto, viš, oni! –</p>
				<p>To ga više no išta boli. Zavidi im miran, spokojan život. Oni žive poženjeni, uz
					djecu i rad, brige i skrb. Eno Bana Benića, Toma Subotina, Marka Šarića! Svi ti
					žive tako! Slažu se sa svojim ženama, rade poljske poslove, jedu, spavaju.
					Večerom se okupe dvojica-trojica sa ženama u jednoga pa se zabavljaju
					razgovorom, šalama, pričama. Dogovaraju se isto o zajedničkim poslovima, skivaju
					namjere kojekakove, razmišljaju o zaslugama. A on – eto on to ne bi mogao, on to
					ne može, pa da ga ubiješ! Oni su kadri prosjediti cijelu večer u kući za
					ognjištem, ili u sobi za trpezom ili u kiljeru na sanduku sa samom ženom, pa
					mirovati, ne raditi i ne misliti nego tek spokojno zreti u kakovu točku, u
					trepav plamičak ognja, u trak mjesečev što se pokradiva kroz prljavo okno na
					razrovano tlo sobe, na raspucalu i izrezuckanu dasku trpeze, na lik,
					skroz-naskroz poznat lik ženin. Oni mogu, njih dvojica, trojica, prosjediti
					cijelu večer i kartati se na kukuruzna zrna i šibice dapače s ozbiljnim licem i
					s oduševljenjem. Oni mogu to činiti ustopce jedan pa i mjesec dana i ne znaju
					šta je to dosada, grižnja, nezadovoljstvo, nemir. Oni i svoje žene svednevice
					grle na isti način, iste im onda govore riječi i nikokove promjene porivâ u
					njih, nikakova oslabljenja strasti, nikakove težnje za novim, drugačijim
					užitkom. Njima žene ne trebaju ništa laskati, ne trebaju se uz njih
					razmiljavati, nego i uz šutnju oni žive svoje noći po jednoj navadi, po jednom
					stalnom redu. Oni razlikuju i dan od dana. Za njih opstoje sveci i nedjelje kad
					se ljepše oblače, bolje jedu, ništa ne rade, idu u crkvu i pred općinu. Njemu je
					pak svejedno kakav je dan; on se nosi jednako, jednako jede, jednako ne radi.
					Oni poštuju starije u selu, skidaju kape pred gospodom iz općine, zapinju u
					govoru kad su u općinskom uredu, a njemu je svejedno što je tko, on ne zna za
					poštovanje, ne poštuje nikoga. Njima ne trza ništa tako očajnički kako njime.
					Njima nijesu noći tako užasne kako njemu. I dani im u poslu i znoju idu brzo. A
					njemu? – o slabu snu ili i besnene noći prezaja i prisnivanja, sa bogzna kakovim
					mislima, teškim ko olovo, mračnim ko ona tama što se obavija oko postelje i
					njega. Dani opet dosadni i dugi. I ne zna drugo nego da dosadu zapije vinom,
					dužinu skrati do skrajnosti glupim birtijskim razgovorima, rječkanjem i
					zapisivanjem, pa i kartanjem na novac.</p>
				<p>Dalje – uz to ovakovo tmurno proživljavanje dana dolazilo mu i zanovijetanje
					babe-Mare. Uzela ojednom često zalaziti k njemu, a sa Smiljom. Dođe, pa mu ne
					prestaje govoriti o tomu kako bi se imao pobrinuti za Smilju, za njenu
					udaju.</p>
				<p>– Eto, cura je ona potpuna. A tko će nju bez ičega! A ti – rasipaš, misto da i
					njoj nešto odrediš. Dugovi se gomilaju i samo će sve razgrabiti – drugi. – Nije
					ga psovala i ružila radi njegova nerada i rasipnosti nego se samo skrbila za
					Smilju. Ružiti Đuku nije se ni usudila. Znala je, bio bi je kadar baciti iz
					kuće. A onda, ona je, kao i sve selo, jednostavno obračunala s njim. Cijelo je
					selo bilo uvjereno da njemu nema već popravka, da njemu ne hasni ni o čemu
					govoriti; jer onaj koji počne kao Đuka, da i hoće, ne može natrag.</p>
				<p>Đuki se zahtjevi babe-Mare činili posve opravdani i obećavao je da će se
					pobrinuti za Smilju. Ali – nije se pobrinuo. On je bio i odredio sve kako će
					izvesti. Rekao je prodati svu zemlju koju ima, podmiriti sve dugove i što ostane
					novca, to će dati u štedionu za Smilju. Zemlju je računao na tri tisuće forinti,
					dugove na dvije tisuće. Ugovorio je bio već i dan u koji će poći općini
					napraviti ugovor s kupcima koji mu se već godinu dana nude. Ali kad je došao
					onaj čas i oni došli po njega, uzbjesnio je. Vikom i psovkom oborio se na
					babu-Maru, na Smilju, na kupce. I istjerao ih iz kuće.</p>
				<p>– Gavrani! Da, da, tilo bi vam se tuđeg imetka! Ali – nećete! Lopovi, ajduci,
					dušmani!...</p>
				<p>I onda opet prođe par dana. A baba-Mara i opet dođe. I opet počne oko njega milo
					i blago...</p>
				<p>– Ej, sinko moj... ta »muntat« će te... Oće, čula sam...</p>
				<p>– Pa? –</p>
				<p>– Pa će propast... otić će zabambajdava...</p>
				<p>– Pa?</p>
				<p>– Pa eto bubnjaju već po selu...</p>
				<p>– Pa!</p>
				<p>– Zato sam došla. Smilja...</p>
				<p>Ali on joj ne da dalje.</p>
				<p>– Pa! Uh! – uskriči, usopti se i oči mu se zakrvave. I onda upravo u namjeri da
					je otjera – uzmahuje rukama, dreči se i psuje kao svinjar. A sirota baba-Mara
					samo se krsti i pobojava, i polako uzmiče na vrata. I ode... I tako dva-tri puta
					bilo...</p>
				<p>On, Đuka, »jedinac« Šime Begovića, uviđao je da će za nedjelju-dvije, šta li,
					doći do toga: ili prodati sâm ili će prodati sud. Znao je i da bubanj šorovima
					javlja prodaju, vidio je i oglase pribijene na čelu kuće i na vrata općine. Ipak
					nije se skrbio ni brinuo. Odbacivao je i tiskao namisli o tomu, nijekao je
					upravo tu prodaju pred samim sobom kao što mladi umirući život niječe misao
					skore smrti. Bilo mu žao rastati se sa zemljom. Najednom je oćutio neku ljubav
					za nju. I nije to bila toliko ljubav koliko dosebnost i ponos koji bi prodajom
					bio gotovo ubijen. Ta on onda neće moći niti reći kako dosada:</p>
				<p>– Eno... eno je... zemlje... Ona 'rani. Još je nje – još sam gazda. – I ni na
					jednu brazdu, ni na jedan razor, ni na jednu busicu neće moći uprijeti prstom pa
					kazati:</p>
				<p>– Eno... to je moje.</p>
				<p>– Pa ni hlada neće imati – mislio je – u kojem će počinuti, ledine na koju će se
					zavaliti. – Konačno on je bježao od misli prodaje i stoga što bi ga to dovelo do
					priznanja da je eto tu rođenu zemlju zapio, zajeo i rasuo. U takovom duševnom
					stanju često je išao sokacima, zastajkivao na trenove, zamišljao se. I unišao bi
					ma komu u kuću, posjedio par časova, i naprečac odilazio. U razgovoru je bio
					smeten; prečuo bi tuđe riječi i odgovarao ma šta, i ono što ga se nije pitalo.
					Ljudi s kojima se sretao većinom ga nagovarali sažalnim glasom. Sućutno bi
					uspitali:</p>
				<p>– Kako, Đuka, sinko? Bog će već...</p>
				<p>– Šta Đuka? Štaa bog? – otresao bi se on. – Ništa!</p>
				<p>– Otugaljivio si, velim...</p>
				<p>– Nemaš ništa velit! – zakričao bi i kao podboden odilazio dalje od začuđena
					čovjeka.</p>
				<p>U te dane još nešto došlo... Uzeo kraj crkve prolaziti. Sve po nekoliko puta na
					dan. Kao da bi htio u nju a ne da mu se, ne da... I sve ga nešto u njemu na boga
					podsjeća, opominje ga na moć njegovu. Jer čemu su crkve ako nisu za utjehe
					željne?! Ali kad je on bio u njoj? Kad se vjenčao, onda. Odonda ne. A sav je
					odavna potreban utjehe i umira, željan spokojstva i pouzdanja. I sad – mislio
					Đuka – tu je crkva, ona crkva u kojoj je on već bio naučio gledati zdanje otkuda
					njihov seoski župnik šiba njemu nepoćudne ljude, psuje one koji nisu platili
					lukno, grdi mladež, zgraža se nad kolom i divanom, kojima se – veli – rasađuje
					zlo i blud, pa sad zar da on u toj crkvi – utjehu traži?! On, Đuka Begović!?...
					To mu se vidjelo naivno i smiješno, njemu ispod časti. Ta kakovo bi samo lice
					napravio pop kad bi ga opazio gdje kleči kao bratimak. Pa i drugi bogomoljci,
					babe i strine, šta bi?!... Zato Đuka se ne da nagovoru, neće on to.</p>
				<p>– Nhm!</p>
			</div>
			<div type="chapter">
				<head>XII.</head>
				<p>Jednog jutra ipak, tko ulazi u crkvu? – Đuka Begović! Upravo on. Bila baš
					jutarnja služba... Odmah se i šapat baba pojačao. Dojavljivale si taj za njihovo
					selo nečuveni događaj i već unaprijed uživale na zgodi koja će im pružiti građu
					za razgovor od jednog cijelog dana.</p>
				<p>Đuki Begoviću bilo smiješno, neugodno i mrsko čim je stupio u crkvu. Čisto je
					hotio odmah natrag. Ali da, šta će sav taj svijet na to!... Težak mu bio onaj
					mir zrakama istkane polutame i u oči ga bole one tri-četiri drhtave svijeće.
					Sjedne u zadnju klupu... Prekrsti se. I ostane tako. Molio nije. Samo je gledao.
					Buljio je... Najprvo mu pođu oči po oltarima koje pokrivaju bijeli oltarnjaci s
					izrupčanim čipkama, pa po kandilima koja vise na jedečićima i lako se, jedva
					zamjetljivo, njišu. To ih je zanjihao pri napaljivanju zvonar, a ona se još
					nijesu ustavila. Možda ih taj nije baš htio zanjihati, ali sa svojim drhtavim
					rukama nije ni mogao drugačije. Zvonara, Mocu, pozna Đuka. I baš zato što ga
					pozna došao je Đuka i na to da Moca nije baš trijezan bio kad je zapaljivao
					kandila. Ne samo Đuka nego i cijelo selo znade da Moca danomice nosa po polićak
					rakije u džepu. A znade se i to da on pije i ono vino koje se za prikazanje kod
					službe božje upotrebljava. Mnogo puta je radi toga došlo do vike u župnom dvoru.
					Ali Moci na koncu konca župnik ne može ništa. Ta zato što Moca znade župnika kao
					sebe. Znade sve tajne onih dviju-triju soba u župnom dvoru gdje se ne ispovijeda
					samo nego i.... Zatim pane Đuki oko na svijećnjake, slike, kipove i kipce. Svi
					su mu poznati; neki još iz maloći, a neki – koje sad prvi put gleđe – iz seoskih
					razgovora. On znade točno tko je koji kipac nabavio i darovao za spas duše
					svoje. Crkva na primjer, zna on, iz svojih novaca tek je jedan kupila. Svi drugi
					darovani su od raznih udovica koje ostadoše zadnje i jedine na velikim imecima,
					bez potomaka; jer mnogo začeše, ali ništa ne rodiše. Te koje su se u mladosti
					potprezale visoko, srozale se u starosti nisko, pa tad što će nego kupuj kipce i
					diži oltare! Đuka ugleđe i onaj stari kip svoga sveca, sv. Đure. Sjeti se kako
					ga otac Šima dizao k njemu, a on spuštao u lemozinjak krajcare koje je poljubio
					s obje strane. Sjeti se i kako je cjelivao kameno hladno podnožje kipa i slušao,
					s nekim trepetom u srcu, vječno mamurni glas oca Šime, kako njime zašaptava:</p>
				<p>– Pomozi bože i sv. Đuro mom jedinku, tvom imenjaku, da... u dobru poživi...
					Blagoslovi, Isuse! Blagoslovi, Gospo!...</p>
				<p>A njemu to, onako malu, znalo biti i te kako drago. Uzdanje je neko tim dobivao.
					I veseliji je postajao. Porastao nekud... I istom gdjegod u kući, u sobi, danju
					ili noću tek se eno sjeti onog kipa s posebne vrsti kapom – seljani svagda kažu:
					»gvozdena kapa« – s dugom čakljom, šta li tamo do petnaestih-šesnaestih godina,
					uvijek je ćutio sigurnost za se i za svoj život u misli da je pod okriljem sv.
					Đure koji je ubio aždaju. Tek taj isti kip već mu nije budio onih misli... Sve
					što je na njemu taj put ugledao: bile su niti prašinom odebeljene paučine i
					odlučan a smjeran izražaj lica. Aždaju nije ni zamjećivao. A onda njegov pogled
					išao je i dalje... Kroz cijelu crkvu. Tek eno ga upire oči u svodove, u
					naslikane svetačke glave s bijelim bradama, u luknje kroz koje su provučeni
					jedečići kandila. Gleđe on i onaj stariji seoski svijet, babe i nekoliko
					staraca, kako kleče po klupama i mole u glasnom zapijevanju:</p>
				<p>»Zdravo, kraljice, majko milosrđa...«</p>
				<p>– Kako mi je to! – čudi se nešto u njemu, tako kao da još nikad do tada nije bio
					u crkvi, pa po prvi put prisluškuje tim strašljivo-tugaljivim glasovima slabih
					staračkih duša.</p>
				<p>– Bratimke! Hm... – pane mu na um. I prepoznaje sve te seoske starice što dnevno
					u crkvu zalaze i mole.</p>
				<p>– Eto!... A kakve su bile! Fuj! – javi se u njemu. Spominje se odmah i prošlosti
					pojedinih. Dvije trećine bile su za mladosti i snage – svačije, utirale su plod
					utroba, davale se za novac, za marame, za – slatkiše. To im on ne može da
					zaboravi.</p>
				<p>I starije, znao on, o četrdesetoj, pedesetoj, još su znale svoj zanat voditi.
					Odbačene od ljudi iz grada i boljih sa sela, plele su mreže oko dječurlije, oko
					šesnaest-sedamnaest-godišnjih, i vucarile se s njima po živicama, po korovu, po
					polojima...</p>
				<p>A sad – viš! Krunicu, i šakom u prsa! A mnoga još uvik po starom ide! – Između
					njih on odmah i vidi ovu i onu koja još i sad tako... A neke eno – zna on –
					bacaju karte, neke su ljekaruše bilinama i svodilje.</p>
				<p>Kod pokrajnog oltara debeli župnik govori službu. I njega gleda Đuka. Čuje mu
					duboki mrmoreći glas što se u dosadnu ritmu odbija od svodova kao zvuk udaraca o
					prazno bure. Motri ljubičastu njegovu halju sa velikim križem na leđima, lijene
					kretnje ugojenog mu tijela i pogrbitu kičmu zvonara što tupo i kao papiga u
					visokoj noti izgovara latinske riječi. I čudno! Gle! Ne vidi on toga župnika
					samo kao svećenika. On vidi: čovjek je to kao i drugi ljudi. Ili baš i nije kao
					drugi?! Bit će da i nije. Kakovih je tu stvari, kakovih zgoda, kakovih djela!
					Kakovih prljavština! Đuka ih napamet znade. Kao Očenaš!... Eno, dolazi mu,
					spominje se Janje Iživkove, Kájē Nédićā, Mare Kádīćā, cure Martinke, kćeri
					crkvenog tutora!</p>
				<p>– Još dometni... još... još... još pol kile! – čini mu se razbira kroz
					beščuvstveni mrmor ugojena župnika. Tako se podsjeća i na žito za lukno, na
					plećeta, na drhtave ruke župnikove, kad odmjeruje kajmak. Spominje se i njegovih
					podvala nepoćudnim ljudima, njegova hodanja po sudovima, parničenja. Spominje se
					i kako ga ono nekad ljubio u ruku.</p>
				<p>– Takog čoeka... ja! – otima mu se s ustâ i odurno mu. Ali onda i opet vidi:
					župnik je čovjek kao i svi ljudi. On nije ništa bolji od drugih, a zašto da bude
					bolji?!</p>
				<p>– Zašto nisam ja bolji? – pita se Đuka i poređuje sebe sa župnikom i nalazi da je
					on sâm gori od svih u selu. I predbacuje si u duši što on to ide crniti pred
					svojim očima druge kad je eto on, Đuka, gori od svih. Šta su sve te bratimke i
					bogomoljci i taj župnik i Kaja Nedićâ, Janja Iživkova, Marta Kadićâ, Martinka
					ona – grešni prema njemu? Zar on nije onaj koji je griješio odmalena, opijao se
					i kleo, ljenčario i zavidio, oca Šimu napadao i vrijeđao, glavu mu razbio, u
					kaznioni bio, Marijicu – svoju ženu mučio, svoju kćer odbacio, preljubima tuđih
					žena svoj život ispunio?! Eto, zar on nije takav? I nije. I gori je on, i gori i
					crnji; gadniji! Onda mu se misao iznovice hvata župnika, predočava si njegov
					život u obilju, njegovu vlast koju vrši u ime boga i upita se: – Zar ti, Đuka,
					ta zar ti, arambašo, ne bi bio isto taki ili gori? Da. Bio bi – odgovara si –
					bezbroj puta gori bi bio. – Zatim se sjeća svoje neke rođače koja je došla eto
					tomu župniku na ispovijed u njegovu sobu, a on – mjesto da dade svoju štolu njoj
					na poljubac i da započne ispovijed – htjede djevojku, kad kleknu do njega, rukom
					za grudi.</p>
				<p>– I ti bi tako, dušmanine, bi, tako bi!– 'Uljo nad 'uljama! – kune on sebe i
					gleđući u – treptavim svijećama osvijetljene – rubove oblika župnikovih osjeti
					kao pokajanje neko.</p>
				<p>– Ipak svete on obavlja stvari! – stavi si pred oči Đuka. – Bez njega se ne rađa
					i ne umire! – Dakako za novce, sve on za novce radi! – A kako i ne bi? – Ta eto,
					dođeš se pomoliti za crkvu, pa moraš dati krajcar-dva, kojemu god svecu, mada
					taj tih krajcarica nigda ne vidi. Al običaj je to, pa šta?!...</p>
				<p>Iz toga zaključio da i župnik treba da sve za novac radi; jer je običaj da se sve
					za novac obavlja. Danas nitko ništa ne posluje badava. Zanat je – zanat! – vidi
					se Đuki i mirnijeg srca motri naginjanje župnikovo nad veliku misnu knjigu i
					njegovo poklecavanje pred sredinom oltara.</p>
				<p>– Oremus! – čuje – mrmori od oltara. Zvonarova se šija, vidi – još dublje savija,
					rijetke njegove vlasi potreptavaju na nekolikim zrakama što biju kroz prašna
					okna visokih prozora. Od bratimaka – sluša – ide sporo, dugačko otkidanje
					uzdisaja u skoro jednakim razmacima. Jekne eno i pokoji suhi kašljucaj. Čuje se
					i gdje pljuje netko. U njega pak – ćuti – prokradiva se nekakov nemir, pa
					bojazan, žmarci hladni i oštri. Pobojava se, plaši... Sluša i opet župnikov
					mrmor. Tereti ga taj... Čini mu se, poziva ga, grešna, da dušu ispira svoju.</p>
				<p>– Kaj se... po-kaj se... kaj! – dosluhava se njemu iz mrmora latinskih riječi
					službe.</p>
				<p>Teško mu. Osjeća, i znoj se već sabire po čelu, i kaplja se po kaplja otkida,
					slazi niz nos, teče preko obraza. A u srcu kao da ga grč obuzeo. A ono se otima.
					Zato mu eno kucaji sad snažni i bijesni, sad lagani, smalaksali. I zastaju... I
					misao... kakova se to misao javlja! Tko mu porinu takovu misao u mozak! Otkud
					ona? Šta hoće? – Najednom mu došlo pa je samo klekao i sklopio ruke. Oči mu
					zurile u bratimke onamo pred sobom. Onda je došla ona, ta misao...</p>
				<p>– A da se ti, Đuka Begoviću, pokaješ, a?... Na proštenje da pođeš, šta? – Možda
					bog sve to još popravi. Jer, znaš, ipak, Đuka, ti nevaljalo čeljade, bog je –
					bog! – I svašta bi se moglo dogoditi. Samo se skruši, poljubi zemlju, izmoli,
					daruj crkve! Pokaj se samo, ajduče! Majka božja tebe će zagovoriti, vidjet
					ćeš!...</p>
				<p>Eto – tako kazivala ta misao. I nije se dala odbaciti. Prilijepila se, zakvačila
					se o Đukinu pamet kao pijavica o nogu. Badava je Đuka odgnivao, badava ronio
					okom uokolo, ona ga se uhvatila kao pijan plota. I šta će on? – Popuštao je,
					razumije se. Podavao se toj misli, a ona ga ovladala kao san umorno tijelo.</p>
				<p>– Možda... možda... Možda i jest tako! – išlo Đuki mozgom. Žmarci polako
					uzmicali, zebnje nestajalo, a po čelu znoj ugodno pohlađivao.</p>
				<p>– Eto i ovi – bratimke i bratimci – svi će ti na proštenje. Idu spasavati sebe.
					Pođi i ti! – juriša ona misao. Župnik se okreće, sklapa oči, širi ruke,
					blagosivlje, bratimke se gruvaju u prsa, čuje se upravo udaranje suhim šakama. I
					uzdisanje ono nekako je udvostručeno. U Đuki olakšava... Iz polutame, sa onih
					slika s bijelim bradama, s kipova i kipaca, iz cijelog onog crkvenog mira – ćuti
					– povire neko utješno čuvstvo i s udisajima ulazi u njegovu grud.</p>
				<p>– I ženu, Marijicu svoju, i nju moraš okajati. Eno, kako si je grizo, dušmanine,
					kako tuko. Tko zna, možda si i krivac njezine smrti!</p>
				<p>– A otac Šima? A njegova ćelava glava? Šta, ajduče?! Pod tvojom rukom je pukla,
					kao lubenica, kao dinja. A Smilja, tvoje dijete, visi o tuđoj hrani, živi kako
					hoće. A ti se ni za nju ne brineš. Kao da nije tvoja. Viš, viš, sve to. Sve to
					okajati moraš! – zahtijeva ona misao i on joj već odobrava. Ne osjeća ništa
					protivu nje. Naprotiv, već zasniva i kako će poći i kada i kuda na proštenje.
					Ove godine će ići u Ilaču sve te bratimke.</p>
				<p>– Eto, s njima uskupa možeš! Eto, lako to. Ilača je blizu. Nemaš učiniti gotovo
					ništa. Malo. I sa malo – spasit ćeš sebe. Velik je zagovor Gospe Ilačke.</p>
				<p>Odluka je bila stvorena. I on, u ćutnji da već ne ima nikakova posla ni razloga
					biti u crkvi digne se, pođe do škropionice, turi šaku u svetu vodu, pokvasi
					njome čelo, smjerna izražaja u licu: prekrsti se jedanput, dvaput, triput; turi
					dvije krajcare u lemozinjak do škropionice i iziđe obodren s velikim uzdanjem u
					pomoć boga u čiju će slavu proštenje učiniti.</p>
				<p>Na putu kući i do samog večera, pa i do sama zaspiva neprestano je razmišljao o
					proštenju. Stvar mu ta odjednom postala posve jednostavna i jasna. Čudio se kako
					se nije prije za nju zagrijao. Vidjelo mu se to sve jednim običnim poslom.
					Pomoli se, skruši se, podaj na oltare i crkve, zapali svijeće i eto te čista kao
					sunce! Divota!... I on se ipak sve dosada nije dao na to!... A već od maloći
					slušao je, treba na crkve davati, treba mise plaćati, svijeće paliti, ubruse
					poklanjati, dapače treba i velike, što veće zapise ostavljati; jer sve to bogu
					je dragom osobito ugodno. Tim se zasvjedočava i krepost i ljubav naprama
					Stvoritelju. To su i svi popovi, koje god je do danas čuo, sa propovjedaonica
					tražili od svoje braće, bogoljubnih kršćana. Konačno, on zna dosta ljudi u selu
					koji, grešni, ostaviše zapise i Svetoj zemlji i svetom Grobu u Palestini. Neki
					su čak i hodočastili onamo! Eno samo kad se on sjeti onoga Ive Živkova, koji je
					pješice klipsao od grada do grada i prosjačio, a konačno došo u Svetu zemlju i
					Jeruzalem.</p>
				<p>– Eto, to je bilo proštenje! – mora da se zadivi Đuka. Pronalazi da je za taj put
					vrijedilo oprostiti i hiljade grijeha. I za sebe onda vidi... Vidi, on ima samo
					malo učiniti, malo se prignuti i saviti, koljeno nažuljiti i – spasen je. Moć
					boga postala je u njegovim očima beskrajno velika, ali i – eto još kakova! On je
					kao potajice licemjerio, po trgovačku nekud razračunavao upirući se na isto
					takove stvari iz svoje okoline.</p>
				<p>– Kad mogu oni – mogu i ja! – išlo mu mišlju, i očito mu bilo da će biti samo na
					dobitku. Izgubiti ne može. Zato je odlučno uzeo provoditi misao proštenja
					zadajući sebe opsjenom da će se njegov um razbistriti, pa i imetak da neće baš
					tako lako njegovim se izmaći rukama.</p>
				<p>Sutradan pak moglo se vidjeti, Đuka Begović pobrzava sokacima, ulazi u kuće
					bogoljubnih ljudi, dogovara se s njima o putu i hvali moć i pravdu božiju. Isti
					dan uređuje i šta će sa sobom ponijeti i kako će se obući. Domišlja se i kako će
					zanosno pomoliti se u crkvi ilačkoj, umiti se u glasovitoj onoj vodi bunarskoj
					kao i kako će se udarati šakom u prsa, ići od oltara do oltara, podizati pokrove
					na njima, cjelivati pješčani maz pod ovima, poklecavati kroz cijelu crkvu i u
					svakom lemozinjaku ostaviti po par novčića. Ponavlja i odluku da će ponijeti sa
					sobom i dva-tri metra čista beza, jedan otarak i marijanske svijeće, pa time
					darivati crkvu. I laska si već nekud što će on to sve tako lijepo udesiti i
					namjestiti.</p>
				<p>– Popustit će nebo, i joj – pouzdava se. – Kad sve to vidi – smilovat će se!
					Kazat će lipo: e, ovaj Đuka Begović, sin onog nesretnjaka Šime, iako bećar i
					'ulja, iako je rasulović i razmetljivac i pustaija, i čoek je on! Gle ga, viš,
					šta taj posnaša u slavu božiju! Nije on ko njegov ćaća Šima. Vridi oprostiti,
					vridi...</p>
				<p>I za opskrbu se Đuka pobrinuo. Kod bab-Mare pozajmio čitavu šunku i naručio dvije
					pogače. I govori njoj:</p>
				<p>– Tako to, bab-Maro. Okreću se ljudi... Svaki se čoek okrene i pridrugojači.
					Griši i griši i griši i onda najednom dođe mu, u njemu se rodi... pa kaže: Što
					si – to si. Sad – huja! Klekni i poljubi zemlju! Okaj... I ja ću... Čim se
					vratim, znaj, znaj i to, prodat ću zemlju, a Smilja dobije svoje. Imam ja još
					srca! I dušu ću opet dobit, bab-Maro! Sigurno!</p>
			</div>
			<div type="chapter">
				<head>XIII.</head>
				<p>Dan je proštenja... Selom gotovo kao i drugda. Ista prašina; iste guske po šoru,
					isto crvenim kljunovima čupkaju travu i purjak; iste patke po baricama jaraka i
					po onima ispod drvenih stoput isprekrpavanih mostića; isti psi što se spretavaju
					i kutre po hladovinama plotova, a na prolaznike tek lijeno reže. Isto se otkida
					i onaj meki, bljutavasti plod dudova ispod nogu vrabaca koji u skupu polijeću s
					debla na deblo i živiču, ciče, perušaju se. I na potoku seoskome isto je gusaka
					i pataka, isto brčkaju, rone, poplivavaju, gaču i skiče. Na nebu, kao i u druge
					dane, naoko slični oblačići, u lakom vòzikāju, osuti snježnom bjelinom,
					svjetlucavih rubova. Pred općinskim uredom, kao i svagda, dva-tri čovjeka,
					sjede, puše, pljuckaju. Samo od rana jutra nešto se više čeljadi vidi po
					sokacima. Tako nije svaki dan. I ustrkala se ta čeljad. Svaki čas udare pokoja
					avlijska vratašca. Idu to žene i babe koje neće na proštenje, proštenjarima, pa
					im isporučuju razne molbe i zavjete. Jednako i oko Đukine kuće... Bab-Klara
					Markeljina isporučuje komšinici Kaji Bèretićā molbu i zavjet. Dala joj i
					dvoje-troje jaja.</p>
				<p>– Kokoši mi, ženo božja – kaže baba-Klara – neće da nose. Evo ponesi zato – veli
					– ova jaja. Daj i' blagoslovit svetom vodom i u Gospe izmoli milost. Izmoli da
					nesu. I kaži... reci nagodinu ću ja sama doći... A evo, prid tobom, rođenice,
					zavitujem se, znaš, bude li od pomoći – na dar ću i dvadesetero jaja dati. I
					sviću, sunca ne gledala, sviću – štono se veli: ko oklagija debelu – zapalit
					ću.</p>
				<p>Onamo u drugoj, trećoj kući, mlađa i življa ženskinja Polka Adamovićeva razlaže
					svojoj strin-Ivki i isporučuje, neka joj izmoli milost da ne rađa.</p>
				<p>– Imam te dičurlije, strina! – tegotno šapuće Polka. – Uvrh su mi glave!... Zato
					evo ti svića, evo tkiva što ga curom još sam tkala, dok još nisam rađala. Sve to
					prikaži dragoj Gospi na dar. I smirno, strin-Ivko, najsmirnije, kakogod lipše
					možeš i znaš izmoli i domoli uslišanje! Izmoli – sunce će me ogrijati – veli
					Polka.</p>
				<p>Baba-Manda opet Špêrīćā ne ide ni unutra, u kuću, nego kod komšinice Đukine Anke
					Šíkīćā u sav glas kroz prozor, a u plačnom zanosu, slavi moć Gospe Ilačke,
					razlomljeno priča svoja proštenja i pogledava po sokaku da li je još tkogod
					sluša. Do toga je njoj svagda puno stalo.</p>
				<p>– I ne samo to, željanice moja – govori ona Anki – nego čoek i svita vidi, napije
					se i najede, nasvetkuje... Kad smo ono u Aljmaš išle, mi smo u Vukovaru pile
					pivo, šarane i somiće jele i pečenje nekako fino... I na lađi smo se vozile...
					Eto – koliko je samo to!...</p>
				<p>– I ne zaboravi – isporučuje joj konačno – bar »Očenaš« i »Zdravo Marijo«
					izmoliti. Za moju dušu, znaš, željo. I »Virovanje« jedno, ako moš ikako, a ja ću
					kod kuće devetnicu za moj dug život... Lipo je na svitu, dušo moja!... – Čekaj,
					dok samo tamo dođeš. Vidit ćeš, što j' to tamo svitine, bogo moj. I cil vašar ti
					je tamo... Svašta... I lubenicâ će biti, dinjâ... Mlada si, moš i poigrat... Bit
					će i svirke, znam ja...</p>
				<p>Neke te neke opet daju prazne bočice rodovima i poznatima, da im s Gospina bunara
					donesu vode koja je sveta i ljekovita, pomoć u svim bolestima.</p>
				<p>– Natoči – kažu takove – i u crkvu pod misu ponesi... I tamo neka bude
					blagoslovljena. Dvostruk blagoslov više vridi!</p>
				<p>Nađu se i dvije po dvije mlade snaše pa gdjegod u kiljerku smataju nekakove
					trave, kosu i dijelove odjeće muškaračke itd. Krišom će to turiti gdjegod u kut
					oltara da tamo bude blagoslovljeno i posvećeno prenoćenjem samim. Tim će –
					vjeruju takove – dobiti moć koja će izvojevati ono što su one tim vradžbinama
					namijenile. Jedna vjeruje, otet će tim muža pijanstvu, druga: bludu, treća:
					postat će tim njegov gospodar, pa ga zaslijepiti i varati preljubima do mile
					volje. I tako dalje...</p>
				<p>Kod Đuke Begovića zasjela baba-Mara i Smilja, pa mu pomažu spremati torbu.
					Isporučuju mu, razumije se, i razne molbe i želje...</p>
				<p>– Osobito, Đuko, to pazi, velim ti – važno razlaže bab-Mara. – Prosvitljenje
					svoje pameti... to, to, to traži od drage Gospe. A i ono: »muntanje« da ne bude.
					Već, kako da kažem, da te rasvitli, da znaš šta ćeš i kako ćeš. I život dug
					poželi, sreću, novaca. Na Smilju ne zaboravljaj! Moli joj se za dobru udaju, za
					jedinca kakovog. Oko nje puno ih trče, al svi su ti jarcevi bogaljčad,
					sirotinja, boso'odci... Mene ope' ako ćeš, ako nećeš priporučit... Volila bi da
					me u molitvi priporučiš, ko službenicu božju, a za pet-šest godina produljenja
					mog življenja.</p>
				<p>Đuka vâs nekako uradošćen, a stihnut sa sitnim osmjejkom oko usana samo nakratko
					odgovara:</p>
				<p>– Da, da, da... i to ću... i ovo...</p>
				<p>Žurbom prehađa sobu, odlazi u kuhinju, vraća se, izvlači ladice ormara, snosi
					potrebne stvari. I obećaje:</p>
				<p>– Tebi, Smiljo, donet ću štogod. Kaži: oš maramu, pregaču, šta li, a? –</p>
				<p>– Meni, sinko, kaku god sličicu, ili medaljicu – opominje ga bab-Mara – ili baš i
					patrice, volja ti. Na spomen, znaš, bilo bi...</p>
				<p>Vani – čuje se – učestali koraci i potrk pokoji. Idu na okup kod crkve. Odonud
					odavna već plače zvono...</p>
				<p>Bližnji rođaci i roditelji prate proštenjare i u sav glas i po stoti im put
					isporučuju prošnje i molbe. Samo se čuje:</p>
				<p>– Ne zaboravljaj, nego točno, od riči do riči –</p>
				<p>– Ta znam, znam...</p>
				<p>– I »Virovanje« ne smije falit...</p>
				<p>– Ta kazala si već...</p>
				<p>Đuka se također konačno spremi, poključa sve zgrade i kuću, ključeve preda
					bab-Mari i upozori na konje...</p>
				<p>– Na njih ne zaboravljajte! –</p>
				<p>I krene se... Pred crkvom svijet u skupinama. Oko sviju bijele se torbe račanke
					pune puncate mesa i tjestenine s mnogom flašom vina i rakije. Muškarci imaju i
					kožnate torbe o ramenu. U crkvi ih također dosta. Tamo se govori poputna služba
					božija... Svršava se i ona... Narod izilazi... Tuna Ilijin, riđokosi starac,
					proštenjar sviju proštenja, izlazi s ovelikim drvenim krstom. On ga svagda nosi
					na čelu povorke. Tko da mu otme to prvenstvo! Već deset godina on nosi taj isti
					krst. I čini se, kao da i ne ide on za drugo na proštenje, nego upravo radi toga
					krsta. On svagda govori: velika je oto čast; pa i samo nošenje krsta pribavlja
					milost. Ima ih zato koji mu i zavide na tomu, tek ne usude se prisvojiti sebi.
					Znadu, župnik je uz Tunu kao ni uz koga u selu. Konačno Tuna Ilijin zna i s
					kolikim je to probicima skopčano. Isplati se... On nikad ne nosi sa sobom jela i
					pila. Njemu kao predvodniku svi daju. Daju meso, kolače; poje ga vinom, rakijom.
					A i inače uživa Tuna velik ugled. On pozna i u Aljmašu i u Ilači i u Judu sve
					kuće u kojima se zabadava ili uz jeftinu cijenu noćiva, dalje se pozna sa svim
					birtašima tamo. Razumije se i u naručivanje kojekakovih gospodskih jela i u
					drugo. On zna to kratko i bistro zaiskati: »dva šnicla«, »jedan rosbratl!«,
					»perkelt«, »crno pivo«, da se svi samo uskrste od čuda. – Ko gospodin, pa šta
					više oš – kažu mu proštenjarke.</p>
				<p>Na krstu je – kao i svake godine – svjež vijenac od poljskog cvijeća i ruža. On
					ga drži visoko i izvanredno ozbiljno – ponosna lica izdaje upute oko sebe. Čini
					se kao neki zapovjednik pred čelom vojske.</p>
				<p>– Udesno... još... još... Ti, Manda, Kaja, bać-Josa – onamo! Ta-ako! – ravna
					on.</p>
				<p>Konačno kuca čas odlaska...</p>
				<p>– Mir! – zapovijeda on.</p>
				<p>Žamor, smijuckanje, razgovori, sve prestaje. Tišina. Izlazi župnik i
					blagoslivlje... Zvona zvone, brenče, ječe, zapomažu... Narod se tiska bliže
					župniku da ga zahvati prsk kapljica svete vode.</p>
				<p>– Jere – šta 'asni, ne odeš li svetom vodom poprskan – kažu oni.</p>
				<p>Ovako vodom posvećeni vrstaju se u nejednake redove i polaze s krstom i župnikom
					na čelu uz brojne pratioce te glasno zapijevanje litanija i podignutu prašinu.
					Zazovi litanijski jedva se čuju... Čita ih, kao obično, djevojče. Ali zato
					odgovori bruje, čisto šume u visokim glasovima...</p>
				<p>– Kraljice proroka! – izbija negdje iz sredine sitno i zagušeno.</p>
				<p>– Mo-lii za na-as! – ori sa svih strana u poniznom zanosu. Po pendžerima puno
					glava; križaju se pred povorkom i udaraju u prsa. Guske se sklanjaju s puta,
					patke zastaju u brčkanju i kao da motre... I čude se... »Pa... pa... pa...
					pa-pa«... lagoljaju. Psi pod plotovima i zalajali bi i ne bi. Neki su pripravni
					umaći i u dvorišta...</p>
				<p>– Kraljice apoštola! – izbija dalje glas djevojački.</p>
				<p>– Mo-lii za na-as! – odvraća stotina zanosnije i krepče, a zvona kao da povlađuju
					i hrabre.</p>
				<p>– Kraljice mučenika! – čita djevojka.</p>
				<p>– Mo-lii za na-as! – zapjeva povorka zauzetno i gromko. Ćuti se, pojedinci se
					natječu tko će bolje i jače zazvati, a čini se i svima skupa nadglasati se hoće
					brenčaj zvonâ...</p>
				<p>Eno i selu je već kraj! Evo zadnje kuće!... Župnik i pratioci praštaju se od
					proštenjara. Župnik blagoslivlje još jednom. Pratioci opominju proštenjare na
					obećane zagovore i – rastaju se. Župnik se s pratiocima vraća, a proštenjari
					putuju prašnom cestom dalje... Prašina se diže lagano, lijeno, redovi se
					raširuju i sužuju, pojedinci mijenjaju mjesta, koračanje biva sve više
					nejednako. Žene i djeca – bosi. Žene i snaše potprežu skuta, djeca podvikuju i
					potrkuju unaprijed. Zvona se još čuju, ali litanije ne idu ni zanosno, ni
					skladno.</p>
				<p>– Kraljice bez grijeha istočnoga začeta! – čuje se dosta jasnije.</p>
				<p>– Mo-lii za nas! – bruji rjeđe i slabije, sa manje topline i volje, umorno, preko
					srca...</p>
				<p>Uokolo polja s kukuruznim nasadom, vjetrić pirka, pohladiva, daleko crni se šuma,
					oblačići po nebu stoje kao prikrpani, sunce žari sve jače. Svračci lete preko
					ceste, vrane skaču po njivama, ševe trčkaju po cesti. Proštenjari idu u obrzu
					koraku, znoje se, neki zaostaju malo-pomalo, neki već i ne pjevaju. Konačno se
					javljaju i glasovi da se prestane s litanijama.</p>
				<p>– Šta ćemo tu pivat! Ko nas čuje – kažu nekoje.</p>
				<p>– I je – tako je – povlađuju druge i ojednom usvajaju svi to, napuštaju litanije
					i zabavljaju se drugim razgovorom u kojem je lakše put prebrditi. Pomalo se i
					smijuckaju, dobacuju kojekakove dosjetke i ogovaraju kojekoga u selu. Neke
					zaostaju otraga i ogovaraju one pred sobom. Anka Šikićā sa snašom-sekom Bŕkīćā
					upravo zadnje. Šapuću nešto... One su poznate kao najveće namiguše u selu. Mora
					da govore kako će zaslužiti novaca tamo gdjegod. Nisu one bambajdava navukle
					čarape iz rumenčaste vunice, u košarici ponijele rumenila i bjelila, ugljena za
					obrve, finog sapuna za umivanje.</p>
				<p>– Tamo barem ima svakojaka svita. Zbrda-zdola. Pune birtije! Pa, da izbijemo
					barem kakugod 'asnu od toga klipsanja! – mora da misle one.</p>
				<p>Tuna Ilijin ne drži već krst visoko nego ga naslonio o rame pa razgovara sa ona
					dva-tri čovjeka. Đuka se opet našao među samim ženskinjama. Uspripovijedale mu
					one o koječemu po selu, a on njima opet o iskrenom svom pokajanju, o milosti
					božijoj...</p>
				<p>Prošli su prvo selo. Razgovor među svima živ. Viču. U jednom skupu kvače se dvije
					žene, ruže sebe i mrtve svoje, časte se gadnim izrazima. Žene i djeca zagrizaju
					pomalo u tjesteninu, muškarci opet ovda-onda gutnu iz polićâ.</p>
				<p>– Ni željeznica neće nenamazana, a gdi bi naše noge. Ded, u zdravlje! – nude se
					oni i piju. Pale lule, cigarete. Razgovor im sve življi, a hod sve laganiji i
					laganiji. Umaraju se... Uz selo pred njima ide željeznica. I već eno vide se iza
					ravne ceste kroz jablane prve kuće, vide se i stupovi brzojava uz tračnice.
					Odmah se i govori o njoj, o željeznici. Baš kao i lane...</p>
				<p>– Zašto mi ne bi željeznicom, čič-Tunjo? – obraćaju se na čič-Tunu Ilijina.</p>
				<p>– Ne, ne. Ko j' to vidio! Kako je to proštenje! Gdi je tu pokora! Treba to nogom!
					– odgovara on. Međutim žene ne popuštaju. Već kako svagda...</p>
				<p>– Ta de, čič-Tunjo slatki – tiskaju se mlađe oko njega – mlade će nam se noge
					zamoriti. A šta će iko znat! Zar ćeš ti popu pripovidat?</p>
				<p>– Daj, mili čič-Tunjo...</p>
				<p>– Daj, dragi...</p>
				<p>– Daj, dragi...</p>
				<p>– Al vi ćete izbrbljati, anđela mu...</p>
				<p>– Ta, gdi bi mi... Evo platit ćemo za te i željeznicu, oš? – nude dalje. On
					popušta kad vidi da njega neće ništa stajati i konačno se to svršava kao i svake
					godine. U drugom od svog sela selu sjedaju na željeznicu i voze se pod samu
					Ilaču. Pred Ilačom udare opet u litanije, kucanja u prsa, čič-Tuna opet drži
					križ visoko, pun pobožnosti i dostojanstva, i eto ih – došli su...</p>
			</div>
			<div type="chapter">
				<head>XIV.</head>
				<p>Sutradan se Đuka Begović digao podosta tmuran i zamišljen. I nemiran je bio.
					Uzbunjivalo ga nešto...</p>
				<p>Njih devetero-desetero ukonačili u jednom štaglju na sijenu. Na te svoje ležaje
					došli su kasno noću. Dotada su bili u birtiji. Pa eno šta je čovjek, šta žena!
					Kraj njega legla njegova rođača Ola, udana, ali nepostarana, nego još svježa i
					narumena snaša. I čim se spustila na sijeno, već se u njemu porodila ona obična
					misao, a žmarci se razišli tijelom. I bliže joj se primaknuo, posve blizu. A
					pokasnije i ruku poispružio i njome zagrlio Olu. Ola se nije niti pomaknula na
					to. I ni riječi nije rekla. Kao da spava. Pričinila se. Drugi su polijegali
					uzduž štaglja, a njih dvoje sami upoprijeko, pod zabat. Sijena dosta pa su
					upravo utonuli u njem. Nitko ih od ono čeljadi ne može ni da vidi. A ono svi oni
					tamo do posljednjega odmah su i pozaspali. Ko poklani.</p>
				<p>– Olo! Čuj... – šaputao on, cjelivao joj usne i povlačio ruku njedrima.</p>
				<p>– Ipak... ipak, šta si ti to naumio! – trzalo se podjedno u njemu. – Nekoje ti
					tetke ona je kći. I uvijek ste se vladali kao rodovi, a sad bi ti... Ipak –
					dignutu ruku nije povukao natrag. Gdje bi to jedan Đuka Begović učinio! Nije on
					vičan uzmaknuti, suspregnuti se, obuzdati.</p>
				<p>– Olo! – zazvao zato i opet kroz šaptaj i nadnio se nad nju. Ona, oćutivši ga nad
					sobom, napustila je onu pritaju, otvorila oči i zagledala se u nj načas tobože
					začuđeno, a onda... – Đavole! Ti! – nasmijano šanule usne u nje. I njene ruke
					samo mu se povile oko vrata. Sijeno, mirisavo i suho, u tišini kasne noći samo
					je ušuškalo obzirno i ublažljivo, kao da mu se hoće oponašati šapat lišća, priču
					potočne trske, šum lahora kroz zrele usjeve ravnice. S bađa je onda i mjesečina
					pobjegla. Pustila se naniže, tamo u pravac potkrovlja...</p>
				<p>Đuki to nije izlazilo iz glave. I preokrenulo ga to iz dna.</p>
				<p>– Eto, viš, taki si ti! Proštenjar, pokajnik! Đavol si ti! I svi ste vi takovi,
					svi što vas je. I kakva je Ola, takva je Anka, kakva Anka – takva Seka, takva iz
					ovoga, takva iz onoga sela. Takva je sva vaša – naša – moja krv! Gadni ste vi –
					gadan sam ja!... – raspredalo se u Đukinoj pameti to jutro.</p>
				<p>– I sinoć! – sjećao se on sinoćnjega u birtiji. Eno, kakav je to svijet tamo!
					Pije se to, viče, crvenim licima i mutnim plaminjavim očima prosjevava strast i
					žudnja. Rusvaj!... Sve kao čeka mrak... Onda će zatepati kroz jezike, zagolicat
					kroz meso, zasvrdliti kroza kosti, udarati o mozak ono – ono, ona luđačka
					bijesna čuvstvovanja, onaj razirošaj, i sve će se to rasuti po mraku i po
					sokaku, po kutovima i po štagljevima. I eno!... Tako se to vidjelo Đuki.</p>
				<p>I onda – vidi on i to – te lude žene samo šute. Nijeme su da rinu od sebe. Eto,
					Ola... »Đavole!« – eto, to je sve što je znala progovoriti. I, ni spomenula nije
					srodstva, svoga muža...</p>
				<p>– Pa i ja! – kaže si Đuka. – Znam, rod mi je, a ipak obgrljavam, grišim... Gad! –
					kudi on sebe. Kasnije, po zajutarku, eno, stao na sokak, zapušio kupljenu
					dućansku cigaretu, podbočio se i zagledao u kuće, dvorišta, gospodarske zgrade,
					u ljude, a ono, to od noćas ne ide iz misli... Seoski ljudi, pa oni iz
					Podunavlja i Posavine, žene im i djeca, usprolazili širokim sokakom lagano,
					lijeno... Već kao u svečan dan. Djeca uspištala na pištalice, uzvrtjela
					čegrtaljke i usmijala se. Plave pletene reklje s crvenim protkivom, gaće s
					vezovima iz vunice i svile i s jednostavnim porubom, ženski oplećci sa čipkastim
					i golim rukavima, svilene suknje, dereklije, skuti od šotoša u krupnom srozu,
					zatim oni s velikim svilenim rezom i šljokama, đerdani dukata, mlađa, ljepolika
					a ipak bojadisana lica ženskinja – šarala jednu veliku pomičnu sliku koja godila
					Đukinu oku. Drago mu dolazilo te je i on među tim svijetom koji nasmijan i u
					tijelu razvijen i zdrav, široke volje i raspasana života – kreće u jednom
					smjeru: Gospinoj crkvi. Nego se u njemu odmah i trnulo to. Morao je da misli o
					sinoćnjem i noćašnjem... I pitao se: zašto se ti ljudi skupili tu? Na
					proštenje?! Nije valjda. To nisu. To se ne vidi na njima. U kojem je od njih
					tvrda vjera?! Koji od njih misli samo na spas duše svoje. Ne misle li oni kako
					li će se sastati s poznatima i prijateljima, kako li pozabaviti i pogostiti,
					najesti i napiti, a samo uz put u crkvu poći i preko usana ispustiti Očenaš!? –
					Ta običaj je ići na proštenja, eto, zato su tu – odgovarao si Đuka. Izjasnio si
					to. Ali sad zašto je on tu? On nije radi jela i pila došao.</p>
				<p>– Da zašto sam? – zapitao on sebe. – Da se pokajem?! Da se pokajem što me rodilo?
					Šta ja imam okajivati! Ja – pa da okajivam! Bi l' možda morao malko i proplakati
					i pocmizdriti? – i odmah mu se potom vidjelo ludo što se uputio s tim babama, s
					Tunom Ilijinim i s djecom. Činilo mu se to bolesnom slabošću, nečim što nije
					dostojno njega: Đuke Begovića. Podišlo ga i čuvstvo stida, nepriličnosti. Ta on,
					on – Đuka, hulja prvog reda, bećar da mu para nema, pa on da poklecava, oltar
					ljubi....? To on neće. Ne, pa da se o životu radi!...</p>
				<p>S crkve jecala zvona, medičari i drugi majstori izvikivali svoju robu, pištalice
					pištale, dječurlija hihotala – on samo stao, pa stoji nekako zablenut. Ovda-onda
					prođe tkogod od njegovih seljana, zazove ga, a on ni riječi. Kao da ne čuje.
					Konačno izišla i Ola. Lice si ocrvenila, usne isto, obrve nagaravila. Dukati joj
					pod vratom. Stala preda nj...</p>
				<p>– Ajd, Đuka idemo –</p>
				<p>On je samo pogledao.</p>
				<p>– Eto, sad ona misli da mora upravo sa mnom ići! – mislio on.</p>
				<p>– Ajd, najprvo u crkvu, onda ćemo u bircuz. Ručak ja plaćam – mekano govorila
					Ola. Njemu se i to gadilo.</p>
				<p>– Eto, ona misli mene imati kao »švalera«. Cili bi dan samo uza me pritucavala.
					Luda! – išlo Đuki mozgom, ali nije ništa odgovorio. Istom kad ga Ola potegnula
					za rukav, okosio se srdito na nju. Njoj se to dalo nažao.</p>
				<p>– Zašto ti...</p>
				<p>– Hm!</p>
				<p>– Viš, a...</p>
				<p>– Th!</p>
				<p>– Šta sam ti skrivila? Lipo ti! Najprvo oko mene, zaludiš, a sad rivaš. Ti...</p>
				<p>Nije joj dao dalje. S tih riječi u njemu uskipjelo. – Bež' od mene, jer...! –
					protisnuo on kroz zube i zamahnuo rukom. Ola preplašena i žalosna uzmaknula i
					zaputila se sokakom. Možda se to nje i nije toliko dojmilo koliko je pokazivala,
					ali svakako joj je bilo žao ovakova bećara kakav je Đuka. Možda je već smaštala
					bila kako će se oni kradom sastajati u kojem kutu gumna, na sijenu kakova
					štaglja, kako će se izgovarati pred mužem za satove što ih bude provađala sa
					Đukom. Možda je već i na to računala kako bi se dalo muža zaslijepiti kojom
					čarolijom da nigda ne progleda njezina preljuba. A sad – eto. Dogodi se njoj,
					Oli, što se često po tim selima ravnice događa. Prvi dan prvoga preljuba i –
					Đuka je samo otisnuo. Đuka je to bez premišljaja učinio. Došla mu mrska... Šta
					ga sjeća na ono što je učinio? Zar je on baš tako htio! Zar nije i ona tu
					kriva!</p>
				<p>– Tako je došlo. Bilo pa nije... Zašto se nije otela nego samo »đavole!«, a ruke
					već oko vrata! – opravdavao on sebe, palio drugu dućansku cigaretu i pljuckao po
					erlavim daskama mostića pred sobom. – Gore kroz modrinu vozikali se bijeli
					oblačići, duguljasti i prozirni. Kao da su fino velo kakovo.</p>
				<p>Sokakom se pronosio miris pržene masti, čula se zavijanja po avlijama i tuckali
					kojekakovi željezni predmeti. Đerme isto nisu mirovale. Škripale su uzamance, pa
					i po dvije po tri skupa. U pozadini mnogih avlija žarile se vatre, dimilo se, i
					čeljad mnoga tamo uzvikivala i grohotala. To se tamo peku prasci na ražnjevima.
					Od crkve dosluhavao se čegrtaj i pišt dječurlije, i žamor i šum sličan grgolju
					brzih voda. Đuki sve to smetalo, sve ga razdraživalo. Preko puta od njega na
					avlijska vrata izronila neka reduša potpregnuta do koljena, s obrašnjenom
					maramom na glavi, zasukanih rukava s masnim otarkom umjesto pregače, pa
					uzvikala: »Ivka, ej Ivka... Pečeno je!« – Očito, to je išlo koju komšinicu koja
					u krušnu peć one reduše dala svoje tijesto. I to je Đuku ljutilo. Poslije naišao
					otrcan guslar-slijepac, s debelim crvenim usnama, masnom bradom i sav poguren
					pod punom torbom, a o ruci musave djevojčice s vlatom sijena u razbrkanim
					kosama. Pred Đukom pustio kroz gusle – ovčjom kožom opšivene – jednu mutnu i
					nisku, možda i najnižu notu i zabugario: »Udi-je-li, bra-te draa-gi...« Đuka se
					samo namrknuo.</p>
				<p>– Gle ga – taj bi se pobratio! – mislio. – Bež'! – reko mu s one šokačke ponosne
					visine. – Ne drombuljaj tu, drombuljane!... – Okrenuo onda i lice od guslara, a
					iz džepa povukao i treću cigaretu.</p>
				<p>Dosadilo mu... Omrzlo. Cio je bio protivan tomu proštenju. Iščuditi se nije mogao
					odluci koja ga dovela u otu Ilaču. Smalaksalost, malodušnost!... On sebe eto
					svrstao u isti red s babama, s jadnim Tunom Ilijinim i drugom čeljadi što
					okajiva svoj život! I pristao među njih ko deveti u plug.</p>
				<p>– I ti, još živiš! – kazivao sebi. – Još je život pred tobom. Nemaš ti šta
					okajivat, ludo. Okajivaju oni koji će sutra u groblje, a šta 'š ti tu! Zar će se
					sud brigati za tvoje molitve! Molio ti ne molio: sud radi. Eno oglasa na općini,
					eno ga i na tvom duvaru. Čitaj! A onda, šta se briga bog za tvoju muntu, što li
					Gospa Ilačka, beno tulumasta!...</p>
				<p>Tako se bunilo u njemu. I nije dugo baš... Ta nije se on dao sam pred sobom
					sramotiti! Ne bi on to ni za sav svijet, a kamoli za to jedno proštenje!... I
					eno!... Kad je sunce u sutonu probilo kroz natkriveno bađe prazna njegova
					štaglja i kroz daske baštenoga plota krvavim zrakama ispresijecalo upoprijek
					dvorišta otegnute sjene kuće, kolnice, đerma i svinjca, a po sokaku se uzvikale
					reduše dozivljući guske i patke – Đuka je zašao u svoju kuću. Ostavio je Ilaču,
					svoje suseljane, Olu, proštenje, pokajanje, sve, pa dojurio što željeznicom što
					nogom, ozbiljan kao nikad. I odmah je odlučno uzradio na prodaji zemlje da se
					oslobodi duga i dražbe.</p>
				<p>– Prodat! – govorilo kroz svaku njegovu misao. Komu? To se nije pitao. Ta deset,
					dvadeset njih javit će se u čas čim samo lane riječ o prodaji.</p>
				<p>Zbilja. Već sutradan bio u varoši ugovor dogotovljen, dugovi isplaćeni i Đuka
					dobio povrh jednu hiljadu i dvjesta kruna u gotovom novcu. I kuća mu ostala.
					Konje, kola i drugo gospodarsko oruđe također je prodao. Novac odmah uložio u
					banku u misli e će tih hiljadu i dvjesta kruna biti Smilji o udaji. Odmah mu i
					olakšalo. Izvedrio se. Tjeskoba i nezadovoljstvo iščezlo s njegova lica, stas mu
					se poispravio, izražaj oveselio, usne se podsmijevale. Raditi da je i htio nije
					sebi imao šta. Stoga je svaki dan od uranka boravio kod čič-Marka i bab-Mare,
					poslovao im štoto, jeo u njih i razgovarao do kasno u noć. Svi mu razgovori bili
					tihi, bez rogobora i podvika. I govorio je ma o čemu, ma šta, pretresao sitne
					seoske stvari i smišljao doskočice kroz cijeli dan. I svaku skoro večer je uz to
					prosjedio. Pošto bi on to nekad!... O sebi nije govorio, o raspu svog imetka
					isto ne. Izgledalo je kao da se i za Smilju brine.</p>
			</div>
			<div type="chapter">
				<head>XV.</head>
				<p>Svako u selu zna kako to Đuka Begović sada živi. Ali svako je znao i to da kod
					jedinca Šime Begovića ne može ostati pri tomu. Pa i nije!... I opet se on
					promijenio. I eno – šta bî!...</p>
				<p>Bilo to u jesen, onda, kad svanutak dana sviće u tananoj, prozirnoj rumeni, a
					hladna krupna rosa cakli na svakom povoru po povelim travama, dok se nisko nad
					zemljom i vodama puše rijetke plavičaste magle. To su bili listopadski dani.
					Dani mlake vedrine, tiha lahorenja povjetarca, oblačićâ što izrone samo tamo
					večerom pa plove nisko, uz granicu... Selom dakako sve u poslu. Branje je
					kukuruza... Povazdan prolaze kola za kolima krcata velikih rudih klipova. Bez
					ljuske su. Kòmē ih na njivama, odmah po uzberu. I samo ih nahitaju, uzvrh kola
					pa: vozide, kočijašu! A kočijaši voze lagano. Težina je u tim kukuruzima. Kola
					sve škripe i cijuču. I svi su veseli: i berači i kočijaši. Sve njive u sav dan,
					svi oni: jedna su pjesma, jedan hihotaj i smijeh. A komljenje ljuske samo šuška
					kroz njive ko šum vodâ u proljeće. Na putovima kočijaši puckeću bičevima i
					jezicima, mlađi i gundulišu...</p>
				<p>Eno, samo tek zamnije kroz škripu i ruženje točkova čeznutljiv stih u otegnutoj i
					sumorno-toploj melodiji...</p>
				<p>Na-mo-luj se, diko, na pa-pii-ru...</p>
				<p>Onda opet uspuckaju bičevi, pronese se fićuk i javi drugi stih:</p>
				<p>Da te vi-dim kaka si u tii-lu...</p>
				<p>Draga, mila mlakost, toplota u jednu riječ!... Sanjanje jedno, uspavkivanje za
					svu čeljad sela! Svima su ti dani neizrecivo mili. A mnoga se kola još i pred
					birtijama ustavljaju. Kočijaši ispijaju tamo po decilitar rakije, potresaju
					glavom i voze dalje... Pred rastvorenim vratima avlijâ očekuju domari, starci i
					mlađarija, svoja kola.</p>
				<p>– Eno ih! – čuju se povici. Svaka kola dočekuju djeca s vikom, a potrkuše pa i
					razjedrane cure pjesmom... Samo se istom oklizne s bađa na štaglju u zvonkom
					pojeku:</p>
				<p>Lju-bi-lo se...</p>
				<p>Ljubilo se dvoje ljubi-telja...</p>
				<p>I onda brze ruke sve se jagme u pretovarivanju iz kola na tavane i u štagljeve, u
					pojatke i u ambare.</p>
				<p>Neka ga samo što više. Smjestit će ga oni već i u sobu. Samo: neka ga!</p>
				<p>Tako sve do sama večera. I na mjesečini još znadu nekoji, okasnjeli, istovarivati
					kukuruz. Istom u blijedom svjetlu zavečerja smiruje se ona veselost i hihotanje
					načas za stolovima, a po večerama i opet kipi i šumi sokacima uzduž i poprijeko,
					raspasano i nehajno... Ko široka rijeka u preljevu!...</p>
				<p>U čič-Marka i bab-Mare bilo isto branje kukuruza. Samo Đuka fali među njima.
					Dva-tri dana, kako im ne dolazi. Dane i dane bio uz njih, vedar, nasmijan,
					razgovorljiv, a onda opet počeo omrkavati, pošutivati. I što dalje – sve gore...
					Konačno, eno ga, postao kakav i prije: razdražljiv i srdit ma za kakovu riječ.
					Prisnivao je isto... Danas mu se činilo da baba-Mara ogovara njega pred
					čič-Markom, sutra da mu kod jela mjere očima koliko jede, prekosutra ovo –
					zaksutra ono. Vidjelo mu se, njegovo prisustvo smatraju teretom iz koga ne crpe
					nikakovu korist, a pred njim očimice samo hine neku zauzetnost i dobru volju.
					Zato ojednom on, Đuka, i ne dolazi čič-Marku. Uvukao se u kuću, kao sova u
					duplje. U selu isto nitko njega ne vidi. Istom u sumrak vidi ga tkogod, ide s
					njiva ili iz šume. O ruci mu obično sjekirica, o ramenu svežanj pruća, ili snop
					šiblja. Opazi li da će se sresti sa čeljadetom, odmah se ugne putu i stazi i ide
					preko njiva i oranja upoprijeko. Dao se ukratko na lutanje i bazdalikanje... To
					je u njemu i opet uskopalo. Javio se stari nemir i staro nezadovoljstvo sa onim
					životom u kojemu je. Novac! I on! Dabome! Taj ga pače nadasve tištao. Hiljadu i
					dvjesta kruna on da pokloni! A komu?... Kćeri? – Ne, neće to biti njoj. Ona će
					se udati, a muž će joj zapandžiti taj novac ko kanjo pile. I onda – propit će,
					rasuti... Bude li joj muž šokac, seljak, razbacat će novac na rakiju, na fine
					konjske orme, iroški sersam; kupit će si srmanu haljinu, čizme što škripucaju,
					kožnato sjedalo u kolima i drugo... Ništa pametno s novcem neće učiniti. Takvi
					su već danas ljudi!... Bude li majstor kakav, pogizdat će se uz taj novac još i
					više. Htjet će svaki dan s općinskom gospodom piti i jesti po birtijama, nositi
					se kao i oni: gospodski, po sobama će porazmještati kojekakove drndolije, fine
					krevete, ormare i ormariće, ogledala i slike sa zlatnim okvirima. Možda će
					kupiti i kakova kolica, okovana i omaljana, onako nešto ko »karuce«. Bajagi, da
					se on majstor-čovjek ne voza po vašarima i varošima u prostim šokačkim kolima. A
					svijet kad ga vidi, šta će svijet?! Kazat će: »Eto, to je zet Đuke Begovića,
					onog belendova i budale! Dao sa kćerju hiljadarku i još dvije stotine, a ovaj se
					sad voza ko mali »spaija«!« Da, tako će svijet kazivati i smijati se njemu,
					jednom Đuki Begoviću, možda i u sam brk. A zašto se ne bi smijao? Zašto je bio
					tolika luda pa dao da se drugi njegovim novcem gospòdi i kêrī!... A možda će
					Smilja dopasti i kojemu adrenjaku u šake, koji će mile-lale oko nje dok ne
					protuče i ne spiska tu hiljadarku, a onda, Smiljo, idi ludu ocu neka te hrani...
					Tako mislio Đuka. I gledao on već na to, kao nešto što se zbilja sutra,
					prekosutra ima dogoditi. Zato i je kivan na sve oko sebe. U svakom čeljadetu –
					misli – skriva se neprijatelj, zloba, podmuklost i nenavist. Naročito čič-Marka
					i baba-Mara. Onaj sa svojim onim kao bajage dobrodušnim pokimanjem glave i
					sklapanjem očiju, a ova sa ono pomodrelih usana, nategnutih na smijeh u toliko
					da se krezube čeljusti vide! Oni pogotovo mora da njemu ne misle dobro. Možda i
					oni računaju na tih hiljadu i dvjesta kruna. Kad bi ih samo dobila Smilja u
					šake, već bi oni oko nje uzlagali, naoko iz same skrbi; ona bi novac dala u
					njihove ruke i – razumije se – izvarali bi je ko Ciganin boga! Ali neće, ne,
					nikad! Neka se nitko ne veseli! Novac Đuke Begovića neće u ruke seoskih drišlja
					i gramzivaca. Nije Đuka pomjerene pameti! Ta, evo, već i s ovoga, evo, već i
					to:</p>
				<p>– Šta ti sam imaš od toga? – pita on sebe – kraj hiljade i dvjesta kruna živiš
					kao čordaš ili truljo kaki! Visiš o milosti babe-Mare, njezine trpeze... Jok –
					tako to ne može dalje! Ti to moraš promijeniti – nalaže on sebi i sve smišlja
					kako će promijeniti odluku da ono novca ne bude Smilji. Dakako da tu nije
					trebalo duga promišljanja. U tim stvarima se Đuka snađe brzo. Eno! Skoro potom,
					za par dana – nedjelja je bila prije jutra i osvita, već on turio knjižicu
					štedionice u džep i kradom otišao preko njiva do drugoga sela. Tamo sjeo na
					željeznicu, pa se odvezao u varoš podignuti novac.</p>
				<p>Pa šta!... Šta da uradi Đuka Begović, bećar po krvi i životu, kad mu šušnu banke,
					plave i crvene banke, u džepu, među prstima? Eno! Izišao on iz štedionice,
					popostao, raskoračio se, turio ruku u džep, zašuštio bankama i kao zamislio
					se.</p>
				<p>– Ko salata! Upravo!</p>
				<p>– Ko salate ih! – šaputao on sebi, očito razdragan i uradošćen šuštem banaka.
					Odmah u njega uskrsla i široka volja, kapa ko sama od sebe spuzla nad jedno uho
					i poklopila jednu obrvu, naherila se, oči uziskrile, a on sam ponarastao. Eh,
					Đuka!... Ta, nije on baš bambadava sin Šime Begovića, jedinak njegov, onog Šime
					koga poznavala sva sela od Kopanice do Vrbanje i od Gundinaca do Korođa, te koji
					nije propustio ni jedan veći vašar a da se na njemu ne prokeri onako od srca,
					istinski, i ne napije tamo do groca. Da, taj Šima je njegov ćaća, a ovaj Đuka
					njegov jedinak. On je, eno, s njime još za malih nogu bećarovao, eno, ko
					odrastao čovjek, ciktao i napijao, prosipao piće i davao forinte Ciganima kao
					stara iškolana raspikuća. I sve je onda još posvojio od Šime. Isti način
					sjedanja za trpezu, isto raskapčanje prsluka, isto natakanje čaša lijevom rukom,
					pa i isto ispijanje do dna. I pjesme iste njemu omiljele. Kad bi Cigani
					zapjevali onu glasovitu:</p>
				<p>Ej, dok nad carem ne uzbude cara,</p>
				<p>nad Šimunom neće bit bećara,</p>
				<p>aj, haj, neće bit bećara...</p>
				<p>– Šima je svagda iskapio čašu i tresnuo njome ma kuda. Bilo o pod, bilo o zid ili
					o peć. Đuka isto čini kod iste pjesme. I raširi se on na birtaškoj klupi, baš
					onako kao njegov ćaća Šima, kao onaj koji nad sobom ne priznaje gospodara. Ruke
					razbaci lijevo i desno, noge protegne ispod stola i raširi, cigaru turi duboko u
					usta i čvrsto stisne zubima, kose razbarika uvrh čela, a kapu otisne na sam
					zatiljak. I kad progovori koju riječ, izriče je tvrdo i brecavo, s visine, a
					lice mu sama oholost zastire, usne se prče. Brk opet svaki čas zavrće i podiže.
					Glas mijenja. Sad progovara duboko i hrapavo kao svi oni seljaci koji puno
					rakiju piju, sad visoko, samim grlom. Naprosto poznati ga ne možeš. Uvelike je
					različan od onoga Đuke u kući, na sokaku i na njivama. Onamo u njega znade biti
					po licu tugaljivosti ili susmješljivosti, vedrine ili mrkosti. Već prema
					čuvstvima u njemu. A ovako za birtaškom klupom ni zere od toga nego ga eto posve
					u drugom liku.</p>
				<p>– I vi... vi... šta vi svi skupa možete, smijete, znate... Ništa! Mene vi trebate
					viditi. Ja radim tako, živim ovako, kerim se onako. Spaije nuštarski i
					vukovarski nisu za mene nitko. I okružnik, sud, žandari, općina – sve to za me
					baš ko i – Ciganin. Ne boji se ovaj ni od šta na svitu! Ta... ja... ja... ja je
					l' ja... uh!... – Sve to govori njegovo ponašanje, sve to izbija iz svake
					njegove kretnje. Tako se pijan Đuka izričito i hvali. Upravo tako i njegov
					pokojni ćaća Šima činio. Pa šta onda da taj i takav Đuka razmišlja, osjećajući
					kup banaka među prstima? Ne treba Đuka Begović nikakovih promišljaja uz novac.
					Neće se Đuka Begović zamisliti nad tim, kao Grk u praznu dućanu. Jok! On samo
					pusti sebe nogama. I uvijek on skoro tako... Noge ponesu kuda treba. A noge –
					one ga ovaj put ponijele ravno u birtiju »Velika pivara«. Došao, sjeo za stol,
					razmetnuo noge, raskopčao prsluk kao i svagda, kapu oturio na zatiljak, kako mu
					već u običaju, i daj: jedi, pij! – Navalio na jelo, kao gladna godina. Kad je to
					još bilo, kad je on nešto čestito pojeo. U bab-Mare jeo je nezafrigani grah,
					ukiselo krumpira, kiselu čorbu i onda opet papulu od graha, krumpir uslatko,
					taranu, i opet: Jovo nanovo!... E, a ovdje sad »paprikaš« pa kako se ne bi na
					njemu izdovoljio!... Kad se nasitio, razumije se s časa je načas prinosio čašu
					ustima, ispijao, ispijenu nehajno puštao na stol i pogledao oko sebe, po
					gostima. Bilo ih svakojakih! Nekakovi majstori, šta li su, građanski obučeni, s
					cigarama i cigaretama u zubima, s prstenjem po prstima, lancima preko prsluka.
					Đuka, dakako, ne može da sjedi a da ni s kim ne govori, pogotovo onda kad mu
					piće malko zavrti mozgom. Zato se on zakratko upustio u divan s ljudima oko
					sebe, sjeo k njihovu stolu i, da im se oduži za to, što se popije preuzima on na
					svoj račun.</p>
				<p>– Pijmo! Ja plaćam! Šta da štedimo. Umrt je ko umrt, pa nek ide! – obrazložio on
					ovima, a ovi objeručke prihvatili. Neki ga među njima i poznavali po viđenju,
					čuli za njegov bećarski život, pa da mu se ulaskaju, hvalili njegovo
					neprigibanje glave ni pred čim, kao i njegovu raspojas. Njemu to osobito godilo
					čuti od varoških ljudi. Uživao i iznosio odmah razne zgode iz svoga bećarovanja,
					voljenja po selu, spomenuo i prodaju zemlje...</p>
				<p>– Ah, pa šta će mi ko!... Ja i opet ostajem koji sam. Napio sam se, nakerio,
					navarao cura, naljubio žena, mnoga za me bila je bijena. Radio sam šta sam god
					tio. I još ću... Zemlju sam prodo, al zato još uvik moji džepovi puni novaca, ko
					šipak koštica – kazivao im Đuka i tuckao rukom po džepu.</p>
				<p>Vrijeme odmicalo, čaše se često praznile, a iza svake svi oni postajali sve
					govorljiviji i govorljiviji. I divan među njima već i nije bio govor, nego vika,
					smijeh, larma, galama. Đuki je godilo društvo tih varošana. Uvijek je on rado
					hvatao zgodu s varošanima piti i zboriti. I dosta on već poznavao tih varoških
					majstora i te varoške čeljadi. A na vašaru gdjegod, kad se sastane s njima –
					odmah oni uzajedno idu pod mehane pa jedu i piju. Njegovi seljani dakako vide to
					pa po selu pripovijedaju, a to Đuka voli. A onda volio on s varošanima piti i
					radi toga da im pokaže kako i jedan šokac može i umije da razbacuje novac, kako
					se i šokac »gospodski« vladati znade.</p>
				<p>– Nek vide, krst ih utukao, da i šolja umi razmetati se i razirošiti! – Đukina je
					riječ.</p>
				<p>Nego, došla i večer. Đuka se sa svojim društvom ponapio baš pošteno. Svima se
					crvenila lica, kao pečeno račje meso. Majstori pronašli da treba poći kućama i
					uza svu protivštinu Đukinu razišli se. On ostao sam. Pa šta? Zar i on da ide
					kući, na selo!? Jok! Nije Đuka takovo čeljade, niti takova oca sin. Kad je on
					još došao u varoš, pa se samo okrenuo na peti i – natrag. Ne. Đuka to ne umije i
					neće. Zna on dobro da večerom istom i dolazi ono »pravo« u slavonskoj varoši.
					Onda se istom i počne s pićem, zabavom, lakrdijama i kerenjem. Ta eno, zar je on
					jedanput osvanuo u kojoj varoškoj birtiji napit ko spužva, uz Cigane i varošane!
					A pogotovo sad – gdje u njega tolik novac. Hiljada, i još više? Toliko nije
					nikada još imao u svom džepu, ne, otkad se rodio. – I sve u njemu, on sav, bio
					je za to da se prokeri onako pošteno, onako kako još nijedan šokac nije.</p>
				<p>– Oću, tako ću da se prokerim, da će se spominjati u trideset sela! Crkô, ako
					neću! Šta mi stalo! Zemlja ošla ko ošla – pa kud ode iljada, neka ide i stotina
					– govorio sebi. Nije prezao pred takovom ludošću baš ni najmanje, znajući da će
					sve u njegovu selu uzrogoboriti na to i uzmotriti njega čudljivo, a stara
					njegova bećarska slava samo će se i opet podići, ojediti sve druge lole i
					bećare.</p>
				<p>– Nek vide tko je Đuka! Znam ja: oni misle: ode Đukina zemlja, sad je Đuka mrtav
					i skrušen. Jok! Još Đuka diše, još on može prilipiti Cigi peticu na čelo. Još će
					oni viditi Đuke što ni od koga vidili nisu! – bančila se u njemu strašna rasipna
					želja i prožimala ga svega, nutkala, nagovarala.</p>
				<p>Iz »Velike« je »pivare« otišao; jer tamo bila samo još dva-tri gosta, i ta tiha,
					ozbiljna. Onda je pošao ulicama, iz jedne prelazio u drugu. Lunjao je bez cilja.
					I svaku on zna napamet i u svakoj svaku birtiju, od najgospodskije do
					najprostije. Zna on i gdje svirke biva. A do ove i jest njemu. Jer, gdje bi on,
					Đuka Begović, pio bez svirke? Ne, to se ne da! Ne može se on bez svirke
					prokeriti, pa da ga lijepo objesiš. Kakovo je njemu veselje i kakovo uživanje
					grcati i grcati samo piće! Nije to slatko. U tomu nema ničega. A onda – to se
					može i u sobnom zapećku, ne treba za to birtija, a još manje varoš. Dakle, kad
					je već tu, e, onda mora to biti tako bećarski i neobuzdano da svako čeljade mora
					samo stati, zinuti, pa gledati. Najposlije, kerenje to niti nije opijanje, već
					samo bančenje, razuzdavanje, i razbacivanje, prosipavanje pića, razmrskavanje
					stakladi; to je bacanje novca ututanj.</p>
				<p>Kod »Stare« je »pošte« Đuka otpočeo. Došao, a tamo nekakovi majstorski kalfe,
					majstori, varoške sluškinje i još kojetko. Viče se, galami... Nekakav stari
					odrpanac, kusatih brkova, svira u harmoniku i poigrava pred jednim punim stolom.
					Đuka sjedne u kut... Zna on tu birtiju. Tu je on s ocem Šimom često puta
					dolazio. Eno samo ono jedanput... Onda kad su se vraćali s mikanovačkog vašara
					po Bartolovu. Prodali bili dvoje junadi. I kako počeli piti pod mehanom, tako
					nastavili putem kroz sela... U varoši opet zašli ovamo: u »Staru poštu«. Tu su
					utjerali i kola u avliju. A onda – pij i tjeraj kera. Otac Šima dao naredati
					sedam-osam flaša s vinom na stol, a onda dohvatio ćulu i samo ih porušio na pod.
					Staklo uzrštilo, vino poteklo, bare cijele uokolo, a ćaća-Šima samo hladno
					progovara:</p>
				<p>– No... no... ništa... ništa... to! Donesi još pet-šest tih flaša. Moram zaliti
					tu sobetinu. Puna je prašine, a ta škodi zdravlju. Nosi, Rezika!</p>
				<p>A Rezika onda opet nosi... I piju oni. I Rezika s njima. Pozna ona svoje
					mušterije. Eno onda sjela i na krilo ocu Šimi, pa mu zavrće brk, tura prste u
					kosu i govori:</p>
				<p>– Dragi moj: spaijo mali!</p>
				<p>A otac Šima, kao da ga zlatom obasipaš. Gode mu te riječi, slatke mu ko šerbe. I
					oholo se podsmjehava na njih i ponosno izgovara:</p>
				<p>– Da. Da. I jesam, spaija sam. I bolji sam od spaije. Ta ni bog sveti s neba meni
					ništa ne može!... – A kasno u noći otac Šima sav raskokodakan, Rezika pijana,
					samo što se ne valja. Kosa joj se razbarikala, pala u pletenicama niza pleća i
					samo tep, plete, posrće... I – drugo...</p>
				<p>I još koječega se Đuka spominjao i pio... Rezika tetošila oko njega, iako već sva
					postarana. Očito je računala: sin kao i otac. Nego, Đuka se nekako poslije onog
					spominjanja potmurio i osumorio, pa mu nije ni do šta. Ipak je uzeo večeru, par
					cigara, i dozvao onog s harmonikom, dao mu dvije krune i zapovjedio da nešto
					posvira, a sam se zamislio. Sve mu tu bilo nekako žuhko i bljutavo: i birtašica
					i vino i harmonika. Cigane je on htio! Ovo harmonike njemu samo dreči uz uši, ne
					hvata mu srca, ne uznosi duše, ne buni krv. A ciganska egeda, ona cikne i
					podvikne, kad ona zajeca i na njoj struna kad neobuzdano pogudi – to je čovjek
					odmah drugačiji. Mijenja se u srcu i na licu. Drugim, punijim dahom, dahom
					zanosa i zaborava diše. Sanja i prosniva uz egedu sve dane svoga života,
					spominje se voljbâ svojih, razočaranja i obmana; sa njom: sa egedom – živi. I
					eno! Za to se u njemu diže ovo poznato čuvstvo preziranja na to harmonike, na to
					svijeta što uživa u njoj! I pomisao da ovi isti ne pomisle te je i on njihove
					bagre čovjek – odmah mu nalaže da zasvjedoči da on nema ništa zajedničko s
					njima! Da! Oh – s oholim pogledom u očima – eno pruža ruke, pothvaća stol,
					podiže ga, onda još jedan žestok otisak i – zakršilo kroz sobu. Sve je odmah
					prenuto. I mir je... Gleđu ga s počitanjem, ćute nadmoć, preimućstvo njegovo,
					Đukino, nad sobom. On, Đuka, on to vidi i, da još jače sebe istakne, zove
					birtašicu i hladno, tonom svoga ćaće Šime, pita:</p>
				<p>– Šta košta?</p>
				<p>Birtašica naračuna par kruna, a on joj dade banku od deset kruna, dodaje da se
					kod njega ne računa na filire i – odlazi uspravan, s kapom na zatiljku. Za njim
					ostaju zazinuta usta, podvici, zadivljeni pogledi. On to zna, on zna, tek tako
					može biti, i to mu olakšava misli, udobrovolji ga, sumor s njegova odgniva
					lica...</p>
				<p>Vani na ulici gluhi mrak, noć bez zvijezda. Ulične svjetiljke žmirucavo svijetle,
					a korak se čuje. Njegovi opanci šukću na varoškoj stazi. Izdaleka dosluhava se
					nejasna glazba, ali Đukino uho odmah u njoj upoznaje glazbu ciganskih egeda. I
					ne misli – kuda to on ide, on samo sluša, a noga korača kao sama od sebe glazbi
					bliže. I eno njega najednom u starinskom šetalištu, među kestenima i lipama.
					Uokolo leprši lišće, šuška, šapće, a odsprijeda rivaju se po mekim stazama
					trakovi svjetala. Glazba je već jasnija, jača. On već vidi i birtiju, čuje jeku
					i kriku iz nje. I raspojas već vri u njemu. Odmahuje rukama, oveseljuje se i
					viče poznati: »Aj – haj!« I evo ga na pred birtijom. Na birtijska vrata ulazi
					kao svagda. Žestoko ih potisne da okna zazveče, a onda na onako rastvorenim
					stoji i ponosno baca oči po gostima. I sad, čim je žestoko potisnuo vrata i s
					glavom navisoko zaviknuo supijanim glasom onaj »Aj-haj!«, iz dima se podizalo
					dvadeset-trideset glava, što muških, što ženskih. A onda stao još čas-dva i tek
					kad je opazio ciganska lica u kutu sobe, odmaknuo se od vrata. Kljakav vođa
					ciganske družine trgovački omjeri Đuku, upozna ga, i, očito zadovoljan, priđe k
					njemu.</p>
				<p>– Ej, Đuka, kako je? – Kako zdravlje? – pita.</p>
				<p>– Ne pitaj, nego re-ži, znaš, šta j' to: reži, sunce ti cigansko! – razirošeno mu
					odvraća Đuka, sjeda za jedan stol, naručuje pet litara vina, sebi i svakomu
					Ciganu po cigaru, podnimljuje se na ruke i – čeka. Cige mažu strune kalafonijem,
					udešavaju gusle gramzljivom brzinom, nerazumljivo nešto poklikuju na svom
					jeziku, a onda – stoje. Onaj kljakavi kratko nešto reče, povuče preko egeda i
					već sve egede cvile, pijujuču i jecaju, klikću; strašću i sumorom ječe
					ujedanput; smiju se i plaču u jednom istom glasku.</p>
				<p>Bećarac je... U Đuku hitro silazi nešto sa tom glazbom, ide mu žilama, drma mu
					tijelom, u poklicima prodire na usta. I omamljuje, pali njega. Ćuti: glazba
					egeda obgrljava i stišće kao jedra ruka raspaljene cure, poji i opaja, kao
					poljubljaj njen u vatri požude. Usta mu se suše; žeđa... Pije zato... pije čašu
					za čašom, a onda se opet podnimljuje i bulji u Cigane, u gudala, u hitre im
					prste na strunama. I sluša on... Cige i pjevaju...</p>
				<p>Išla cura pa išla,</p>
				<p>Na Bačvana naišla,</p>
				<p>u Bačvana kožuh bački,</p>
				<p>»mider« devojački...</p>
				<p>I slave Đuku, podražuju... Radi toga su izazvali u njemu raspojasu rasipnost,
					stanje u kojem će čovjek na egedu i košulju dati svoju.</p>
				<p>Đuka je takav, znadu Cigani, naročito Gliša. Oni mu to čitaju s lica. Zato oni i
					popraćuju bećarac pjesmom, upravo Đuki namijenjenom...</p>
				<p>Kad se Đuka bećariti pođe,</p>
				<p>sto banaka nestade i prođe,</p>
				<p>Što je Đuki za malo talira,</p>
				<p>kad mu Gliša sve bekrijski svira;</p>
				<p>šta je njemu i za stotinjarku,</p>
				<p>kad u džepu nosā iljadarku.</p>
				<p>Ne zna Gliša da je u Đuke »iljadarka«, da on zna za to da će Đuka shvatiti te
					riječi kao porugu pa će izvući sav novac što ga ima da pokaže Ciganima i svima
					da on nije istom kakva šolja. I ne vara se Gliša. Pecnulo je to Đuku. I eno,
					odmah je potegao iz džepa kup banaka, trgao između njih par stotinjarki, podrmao
					njima uvrh glave i zavikao:</p>
				<p>– Šta? Mislite li, Arapčadi, Đuka nema, on nije kadar svirku platit – oca vam
					ciganskog, a?... Reži!... Svu noć samo meni sviraj! Za svu te noć plaćam!...</p>
				<p>Gliša i družina, čim vidješe onaj kup banaka, odmah zamrmoriše nešto o »devla...
					devla« i zagudiše, zarezaše slađe i mamenije. »Primaš« Gliša, lukav ko Grk, sve
					se stopu po stopu primiče Đuki i sve tišu provodi glazbu. Konačno eno ga nad
					samim Đukom, eno se nad njegovo sagiba uho, eno postavio čašu uz strune, da
					positni glas egeda. I eno sad se povija oko Đuke i tiho, tijano, od najtišeg
					tiše ćuha, svira narodnu pjesmu, mutnu ko jesenje kaljave vode, tešku ko olovo,
					žalosnu ko umiranje...</p>
				<p>Sićani glasovi prve strune Glišine kidaju se sa egeda kao očajni glasovi gdjegod
					nadaleku, gdjegod u planinama među jelama i kamenjem, plaču kao što djeca plaču
					mala, a oni jači, s drugih egeda, stižu ove ko plač kakve ostarjele majke...</p>
				<p>Onda ciknu i kroz goru viknu,</p>
				<p>al tvrd kamen odazvat se neće.</p>
				<p>I sve se čini, sad će glazba prekinuti, stati, sad... Đuka kao izvan sebe... Za
					svakim glaskom njegova se potresaju ramena, pesti se grče, usne krive a tijelo
					nagiba egedama, bol s lica progovara. I daha ne čuješ od njega. Gliša opet sve i
					dalje udešava... Sve se stopu po stopu unatrag odmiče, a Đukina glava za njim...
					Đuka kao očaran.... Ide za strunom ko za izgubljenom srećom. Srce će mu – čini
					se – prestati kucati, dah će njegov zamrijeti, život se zanavijek prelomiti –
					odmakne li se Gliša predaleko. Zato Đuka hitro pruža ruku i ne da Gliši
					natrag...</p>
				<p>– Ne id'!...</p>
				<p>Gliša i sve jače svira, skida čašu tamo ponad kobilice, nek sve strune punim
					cikom cikću, a Đuka vadi banke: petice i desetice, pruža jednu Gliši, i
					treptavim glasom šapuće:</p>
				<p>– Tiše... tiše... onako ko prije!...</p>
				<p>Gliša se onda i opet stopu po stopu Đuki primiče i iznova usitnjava, a onda opet
					ide unatrag i pojačava glazbu, dok se i opet Đukina ne pruži ruka i u njoj
					banka, i dok Đuka i opet čisto ne zašapne:</p>
				<p>– Tiše... tijanije! Majku ti... dicu ti... Cigane, Gliša...</p>
				<p>Đuka je sav u golemom čuvstvu, što ga porodila ta silna, a tiha svirka. On i ne
					zna, a suza mu se krade između trepavki i nečujno se runi niza obraz. Pa šta su
					sve te banke, šta zemlja, kuća, kći, rodbina, cio svijet, šta sve to prama tomu
					golemomu čuvstvu! Za Đuku to – ko i ništa! Da, on bi zbilja i košulju dao svoju
					sa sebe, samo da ne stane Gliša, da ne utihnu egede!</p>
				<p>I gosti svi naokolo pod dojmom su te tužne glazbe. I oni svi ćute, miruju,
					puštaju se titrajima struna iz konjskoga repa. Osvojeni su...</p>
				<p>Noć prolazi... Blijedilo prije prve zore već povire kroz mrak... Đuka se jedva
					jednom naužio glazbe i pošao dalje... Otišao eno uz blatnu rijeku u zabavište.
					Čim stupio unutra, uzvrtjele se oko njega raspustite polugole djevojke,
					obojadisanih obraza, raskudrane kose, previslih grudi... Naročito kad su opazile
					da on plaća kavu krupnim novcem, uzjagmile se oko njega. Ljube ga, grle... a on,
					pijan od vina i svirke, samo se pušta... I krv mu se buni... Strast navire u
					žile...</p>
				<p>– Dolje... dolje sa odićom! – zapovijeda on, raspušten ko nikad u životu, baca
					banke po podu, a one kupe banke i slušaju sve do jedne.</p>
				<p>– Sviraj ti! – kriči na glasovirača, baca i njemu novac i pilji u ono nago
					plešuće kolo, uživa u razvratu cura...</p>
				<p>Dolazi zora... Sunce izbija iz granice na istoku, a Đuka se zasitio cura i
					njihova plesa i eno ga i opet u onoj birtiji uz Cigane... Sprema se... Ide kući,
					na selo... Cigani moraju s njime. Naručio je i dvoja kola... Dolaze kola,
					sjedaju u njih, voze se, jure... sve ršti sitan kamen pod kotačima.</p>
				<p>Đuka sjeo sam u jedna kola, a u druga smjestili se Cigani... Dolazi i njegovo
					selo... Eno prvih niskih kuća s bijelim odžacima!... Eno nešto čeljadi po
					sokaku! I eno još čeljadi izlazi. Čuju svirku...</p>
				<p>– Šta je to? – čude se.</p>
				<p>– Tko je? – pitaju.</p>
				<p>– Đuka je! Goropad ga rastrgala – bekrija, juj! – govore, zakreću glavama,
					uzvraćaju očima i dojavljuju dalje, naprijed.</p>
				<p>– Đuka je! – viču oni pred kućama ukućanima po avlijama.</p>
				<p>A Đuka se samo izvalio na sjedalo, ruke razbacio lijevo i desno, kapu navukao na
					oči, u zubima mu cigara i ne gleđe u čeljad. Šta da gleda!</p>
				<p>Zna on, to ih zadivljuje, zna, psuju ga, al šta za to! To će se barem
					pripovijedati dok god bude sela i seljana. A to je ono što on hoće.</p>
				<p>Pred birtijom, »kod crkve«, stanu oboja kola. Đuka i Cigani uđu u birtiju.
					Kočijaši potjeraju u dvorište. I – udri sada!... Pridošlo i nekoliko beskućnika
					i badavadžija pa s Đukom u bratstvo, u veselje, u piće! Konačno došle i dvije
					tri što su »svačije« i podigao se u birtiji rusvaj jedan... Bezum nehaja, pusta
					oholost, strast za uništavanjem i rasipavanjem carovala do u kasni mrak...
					Carovala do zadnjeg Đukina filira!...</p>
				<p>*</p>
				<p>Prije negoli je i po drugi put selo utonulo u mrak večera – Đuka je prodao i kuću
					i nastavio gdje je u jučeranju večer prekinuo...</p>
			</div>
			<div type="chapter">
				<head>XVI.</head>
				<p>Prolaze dani... Selo kao selo. Kako mijene danâ i vremena, tako i njegove. Sve po
					selu živi s težnjama nekakovima, bori se kako tko, napreže u ovom i onom,
					onemaže ovdje, pobjeđuje tamo. Tek ni u koga do smrti same sustajanja nema. Izim
					u Đuke, dakako. I njemu doduše prolaze dani, prolaze, idu, ali on ne osjeća
					njihovo prolaženje niti onoliko koliko nekad. Prolazili, ne prolazili, mijenjali
					se, ne mijenjali – Đuki svejedno. Đuka Begović ne slijedi selo, on ne slijedi
					dane, ne ravna se po njima, ne mijenja se po vremenu. Za njega kao da i nema
					više mijene. To on ne vidi, al u njemu je to, u njegovu biću. Na mrtvoj je točki
					njegov život. I kao na kraju je. Čini se barem, zapao je u jaz, zadnio do dna i
					sad više – ni makac. Da, on je sad sluga. Čoban je on u Andre Mijaljeva, u onoga
					Andre čiji je on život prezirao i ne poimao, u onoga krvopljuce kojega nigda
					nije trpio. Đuka se više ne miče iz sela. Nikud on iz njega. Ni u najbliži grad
					na vašar neće. Čini se, rekao bi, stišao se, upokojio; za svijet i ni za koga ne
					mari. Čini se... Rekao bi i upravo ga živa u selu nema. A nije, ne. Ipak – živ
					je on. Dakako, ono prije, ono je bio život od komada, od sile i snage, život u
					zlu, rasipanju i bećarenju, a ovo?... Ko i ništa. Kao, uistinu, da i ne živi.
					Onaj je život bio razmetljiv i raspojasan, razgradio je jedno kućište, otkinuo
					ciglu s cigle, razbacao do posljednje brazde i stope tolike njive i livade,
					učinio Đuku jednim bokcem i beskućnikom, čobanom. Ali baš zato to i bio – život!
					Još i sad njegovih je tragova! Eno! Evo ih, tih tragova, eno ih sada, na licu
					Đuke Begovića. Tamo se sav onaj nekadanji život ispisao. Ispisao se, duboke
					brazde urezao od očiju do usta i poprijeko preko čela. I onda nakrcao se sumor
					sâm na njega, na to lice; viri mu taj iz očiju, dršće na usni, trepće na dugoj
					vlasi sijede kose. Obrazi mu žuti i tamni: ko sirotani bez zdravlja i dobra. I
					sama su koža. Sve u svemu: to lice sa pognutim još tijelom, sa tapavim korakom,
					s riječima, izgovaranim na slogove – bol je jedna, bol bez olakšavanja i
					trzanja, bez suze i očaja. To je bol jednaka u sve dane, kad ulazi i zapada
					sunce, u snu i na javi. To je bol koju ne prati čuvstvo žalosti, osjećanje
					pregaranja, kojoj ne daje jači izražaj spoznaja i misao o njoj. U njoj je samo
					jedno: tupost. Da. Tupa je to bol. Rezignacija. Suvišnost...</p>
				<p>On danjiva i noćiva vani u njivama uz čopor ovaca. Obično je sam samcat. Nit će
					tkogod k njemu, nit on traži koga. Nit se mije, nit se brije. I ne presvlači se.
					Na njemu sve kao jedna te jedna odjeća. Sav je u putnjici. Kad se sunce rodi,
					istjera ovce iz letava i – sa dva kuštrava psića do podneva prehada s noge na
					nogu za njima. Gdjegod uz živicu sprži si slaninu, ruča, na kojem izvoru uz
					potok ili na stanarskom bunaru napije se vode i to mu – sve. Do večera opet za
					ovcama ide bez misli prave i bez razgovora. Okolo čavrljaju ptice, dive se suncu
					i danu, miri poljsko cvijeće, zujikaju kukci, šareni lijeću leptiri – a on kao
					da to i nije. On samo s časa načas povlači iz svoje lule, zagriza zubima u kamiš
					i popljuckava preda se. To pušenje jedino osta iz onog prijašnjeg života. I za
					to se ne skrbi on, nego ručkarica koja mu donosi večeru iz sela, kći Andre
					Mijaljeva. Ona vodi brigu s njegovom plaćom, s kupovanjem duhana i drugim
					potrebama. A kad dođe večer, zapad okrvari, sjene se po poljima isprotežu, šuma
					u pozadini – crna i silna, ko golem gorostas – u drijem pane, tada ovce same od
					sebe kreću svomu noćištu predvođene ovnom. Ovan podrmava glavom i udalj šalje
					turovnu jeku zarđale klepke... Kod letava čeka ručkarica, prostire Đuki večeru,
					on šutke jede i pojede, zatim doji s njome ovce i – mrak je. Slazi noć... Ćuti
					se na svakoj travki i na svakoj busici, prodire u svaki kutić i u svaku
					zaklonicu. S neba se prosipa bljedilo mjesečine i strašljivo-varljive i čarne
					slike slika u daljinama. Ovce se stišću u kut letava, psi se kutre, s ovna
					ovda-onda drhtne i pojekne kratak udar mutne klepke i – mir je. Mir je, dok se
					otkuda ne dosluhne žamor kakav, ne javi ptica noći, ne zapoju cvrčci, ne
					uzbukaju bukavci na dalekom ritu, ne zasvira tambura u selu, ne popijevne sitno
					i glasovito u čeznuća i prosnive utonuo konjar na livadama...</p>
				<p>Đuka Begović leži u to doba na daskama u čobanskoj kućici, zapravo kolicima na
					dva točka, puši, pljucka i odihava... Ne žali on niti za zemljom, niti za kućom,
					niti za onim životom bećarenja i kerenja, ne žali ni za čim. Nego sve do zaspiva
					leži i motri parčad zagasitog neba, treptaj zvijezde, čar bljedila mjesečeva
					kroz luknjice natrkova svoje kućice – tup kako svagda.</p>
				<p>Nego, bog zna hoće li on u tomu završiti. Teško je to rasuditi na Đuki Begovićâ.
					Ne da se to. Zagonetka je on. Možda će se on i opet izmijeniti, možda već sutra,
					prekosutra... Možda će se i opet dati na opijanje, i bećarovanje, a pošto ne ima
					imetka, varat će, krast će...</p>
				<p>Možda će...</p>
				<p>Ilustrovani Obzor, 1909.</p>
			</div>
		</body>
	</text>
</TEI>