<?xml-model href="https://github.com/COST-ELTEC/Schemas/raw/master/eltec-1.rng" type="application/xml" 
   schematypens="http://relaxng.org/ns/structure/1.0"?>
<?xml-model href="https://github.com/COST-ELTEC/Schemas/raw/master/eltec-1.rng" type="application/xml" 
   schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0" xml:id="HR015" xml:lang="hr">
   <teiHeader>
      <fileDesc>
         <titleStmt>
            <title>Zmaj od Bosne</title>
            <author ref="viaf:72314595">Josip Eugen Tomić (1843-1906)</author>
            <respStmt>
               <resp>ELTEC Conversion</resp>
               <name>Maja Matijević</name>
            </respStmt>
         </titleStmt>
         <extent>
            <measure unit="words">53800</measure>
            <measure unit="pages">180</measure>
         </extent>
         <publicationStmt>
            <p>COST Distant Reading: ELTeC</p>
         </publicationStmt>
         <sourceDesc>
            <bibl type="digitalSource">
               <title>Zmaj od Bosne</title>
               <author>Josip Eugen Tomić</author>
               <publisher>Naklada Bulaja</publisher>
               <date>2011</date>
            </bibl>
            <bibl type="firstEdition">
               <title>Zmaj od Bosne: pripoviest iz novije bosanske poviesti</title>
               <author>Josip Eugen Tomić</author>
               <publisher>Matica hrvatska</publisher>
               <pubPlace>Zagreb</pubPlace>
               <date>1879</date>
            </bibl>
         </sourceDesc>
      </fileDesc>
      <encodingDesc n="eltec-0">
         <p/>
      </encodingDesc>
      <profileDesc xmlns:e="http://distantreading.net/eltec/ns">
         <langUsage>
            <language ident="hr"/>
         </langUsage>
         <textDesc>
            <authorGender xmlns="http://distantreading.net/eltec/ns" key="M"/>
            <size xmlns="http://distantreading.net/eltec/ns" key="medium"/>
            <reprintCount xmlns="http://distantreading.net/eltec/ns" key="unspecified"/>
            <timeSlot xmlns="http://distantreading.net/eltec/ns" key="T1"/>
         </textDesc>
      </profileDesc>
      <revisionDesc>
         <change when="2021-02-12"/>
      </revisionDesc>
   </teiHeader>
   <text>
      <body>
         <div type="chapter">
            <head>I.</head>
            <p>Bilo je godine 1828. U Bosni je sjedio tada na vezirskoj stolici u Sarajevu
               Avdurahim-paša, prije zapovjednik beogradske tvrđave. Kad su silnoga i radi svoje
               strogosti još i sada u Bosni spominjanoga vezira Dželaledina porazili Crnogorci u
               moračkim klancima, i on se, kako kažu, zbog toga godine 1821. sâm otrovao, dođe
               poslije njegove smrti u Bosnu za vezira čovjek koji je proti Bosancima bio toliko
               slab i nemoćan da mu se ni ime ne spominje. Taj nije imao ni izdaleka one snage kao
               Dželaledin vezir da održi na uzdi silne bosanske begove koji su odlučili na život i
               smrt boriti se proti reformama cara Mahmuda II, koga su zbog tih reforma zvali
               porugljivim imenom đaur-sultan. Bosanski begovi zakleše se vjerom svojih djedova da
               će proti tim novotama ustati sa sabljom u ruci i braniti stare svoje povlastice i
               čistu vjeru Prorokovu. Čim je Dželaledin vezir zaklopio oči, morali su njegovi
               pristaše, odrješiti prijatelji reforama, bježati iz zemlje. Među tima bijahu braća
               Đindžafići, Đul-aga i mnogi drugi bosanski otmjenici. Oni koji ostaše imali su da
               brane svoj život i imetak oružanom rukom. U svoj zemlji nasta nered i metež. Plemena
               ustajala su na plemena, gradovi na gradove, iste porodice borile su se među sobom.
               Dok je trajalo to trvenje u Bosni, spremaše se đaur-sultan da u carstvu izvrši
               zasnovane reforme. Dne 28. svibnja 1826. bude u svečanoj sjednici divana stvorena
               fetva »da se za obranu božje riječi i radi otpora proti sili nevjernika imaju i
               muslimani podložiti zaptu i naučiti vojnička vježbanja«. Ova fetva bijaše najviše
               uperena proti janjičarima kojih većina bijaše iz Bosne. Oni to odmah i opaziše te se
               stadoše, kao navadno, rotiti proti sultanu. Nu ovaj put izdade ih sreća. Đaur-sultan
               pobije ih nemilice i učini kraj njihovoj moći od koje zazirahu i sami silni otomanski
               carevi. S janjičarima pade najjača potpora muslimanskih velikaša, protivnika
               Mahmudovim reformama. Savladav sultan starovjerski otpor u Stambulu, svojoj
               prijestolnici, pođe da i u pokrajinama učvrsti svoju vlast, bez čega nije mogao
               uvađati svojih novota. I zbilja posla sultan još iste godine 1826. u Bosnu za vezira
               Hadži Mustafu sa šest komesara da izvađa reforme. Nu zla sreća posluži novomu veziru
               i njegovim komesarima. Janjičari koji su srećom umakli osveti đaur-sultana, skloniše
               se u Bosnu gdje ih muslimani raširenih ruku dočekaše, štujući ih kao neka viša bića.
               Sva srca planuše gnjevom proti đaur-sultanu, koji onako nemilo uništi prve branitelje
               čiste vjere Prorokove. Nu ogorčenost bosanskih muslimana prevrši mjeru kad u pratnji
               novoga vezira ugledaše na evropejski odjevene vojnike. Remenje o kom višaše sablja i
               patronka skapčalo se unakrst na prsima. Vidjevši to starovjernici Bošnjaci stadoše
               jarosno govoriti: »Šta! da se još i krstiti damo? Šta će nam onda sultan? Moskovski
               car i bečki cesar bolje će nam kumovati na krstu od sina Osmanova«. I digoše se na
               noge, malo i veliko, te po najljućoj zimi proćeraju iz Bosne novoga vezira i njegove
               komesare. U siječnju 1827. godine stigoše prognanici iza velikih patnji na svom dugom
               putu u Beograd. Vijest o tom događaju ne smete nimalo sultana. Malo zatim imenova on
               bosanskim vezirom beogradskog pašu Avdurahima, čovjeka slaba i boležljiva, nu jake
               volje i svom dušom odana sultanu. Rijetkom vještinom lati se novi vezir velemučna
               posla. Pomoću svoga prijatelja, srpskoga kneza Miloša, sakupi oko sebe nekoliko
               stotina momaka i krenu s njima u Bosnu. Prešavši Drinu pođe mu za rukom predobiti za
               se mladoga Ali-pašu Vidaića, nasljednoga zvorničkoga kapetana, koji vezira primi u
               svoj grad Zvornik. Iz toga grada, koji se sa sjeveroistočne strane smatra ključem
               Bosne, razasla novi vezir u puk ovaj proglas: »Muhamedovski Bošnjaci! Donosim vam iz
               daljine poljubac mira i bratinskoga jedinstva. Zaboravljajući vaše budalaštine i
               želeći otvoriti vaše oči svjetlu, priopćujem vam svete zapovijedi najsilnijega od
               svih vladara. Ako se pokorite, imam vlast da vam oprostim. Birajte dakle, ili život
               ili smrt. Dobro razmislite, da se kasnije ne pokajete«.</p>
            <p>Ovaj proglas nemilo se kosnuo bosanskih begova i spahija. Iza poraza janjičara u
               Stambulu dobro su oni znali da neće dugo trajati njihova vlast i stara sloboda.
               Većina gledala je kako da se spasi i održi. Osim ovih bijaše još i takovih koji
               bijahu već otprije potajni prijatelji Mahmudovih reforama, željno iščekujući zgodu da
               mogu uzraditi u prilog njegovim ciljevima. Kad su se zato prijatelji Dželaledina
               vezira, a među njima moguća braća Džindžafići, Đul-aga i mnogi drugi, vratili u svoju
               domovinu s novim vezirom Avdurahimom, nađe se mnogo bosanskih begova koji se s njima
               udružiše u nakani da im pomognu osvojiti imovinu koju su prije više godina morali
               napustiti samo da život spase. Braća Džindžafići, dobivši punomoći u zemlji i imajući
               u novom veziru svoga zaštitnika, krenu put Sarajeva s četom koja bijaše po novom redu
               na franačku odjevena i uvježbana. U Sarajevu imahu oni svoja očinska ognjišta i svoju
               domovinu, zato im bijaše prvi posao da osvoje Sarajevo. Zalud se borahu spahije i
               njihovi pristaše najvećom žestinom na gradskim vratima i u samim ulicama proti
               napadačima. Džindžafići slomiše taj otpor svojom dobro uvježbanom četom i zagnaše
               spahije u tvrđavu gdje se ovi zatvoriše. Nu to im ništa ne pomože. Ne imajući
               nikakove hrane u tvrđavi, prisili glad ove junake da se predadu svomu
               neprijatelju.</p>
            <p>Sedam najodličnijih poglavica: Pinu Bajraktara, Ibrahim-agu Bakarovića, dva brata
               Tahmiždžića, Feiz-agu Turnadžiju, Hadži Alud-agu Turnadžiju i janjičarskog agu
               Ruščukliju poslaše Džindžafići okovane u Zvornik, gdje ih vezir s reda pogubi. Kad
               bijaše to učinjeno, diže se vezir iz Zvornika put Sarajeva, kamo i s velikom slavom
               uniđe. Usprkos hatišerifima, koji branjahu bosanskim vezirima boraviti u Sarajevu
               duže od dvadeset i četiri sata, ostade vezir Avdurahim stalno u prijestolnici
               bosanskoj da tu vlada kao osvojitelj, ili bolje kao pravi krvnik. Jedne jedine noći
               smakne on trideset begova, stotinama građana odrubi glave, pače ni same raje ne
               poštedi nametnuv joj golem ratni harač. I same pristaše svoje, koji mu se činjahu
               nepouzdani, rastavi on sa životom. Strah i strava zavlada među bosanskim begovima.
               Najljući protivnici reformama padahu na koljena pred okrutnim vezirom, kunući se da
               primaju franačke adete, i tako se dogodi da ono malo što još preostade spahija obuče
               krstačko nizamsko odijelo. Gotovo čitavu jednu godinu trajaše ta grozna vladavina
               novoga vezira. Na stotinama junačkih lešina podiže Avdurahim zgradu sultanovih
               reforama, i kada je iza tolika pokolja, umaranja i strahovanja nastala u Bosni tišina
               kao u grobnici, tro si je Avdurahim vezir s velikim zadovoljstvom ruke, govoreći
               porugljivo: Račun je sada čist i mirna Bosna!</p>
         </div>
         <div type="chapter">
            <head>II.</head>
            <p>Pritisnuta sila ne pogiba uvijek pod svojim bremenom nego se sama sobom hrani i jača,
               da se u zgodan čas još goropadnije razmahne i osveti svomu tlačitelju. Tako bijaše i
               s mirom u Bosni. Bosanski begovi, moravši za čas popustiti većoj sili, pritajiše se
               za neko vrijeme, da što prije, prikupiv svu svoju snagu i kad se tomu nitko ne nada,
               stresu sa sebe silnika koji im bješe sio na grudi. Kapetani i begovi pohađahu se
               kriomice, držeći tajne sastanke i dogovore, kako će Osmanlije prognati iz zemlje i
               uspostaviti svoju nekadanju vlast. Koji otprije, bud s koga razloga, življahu među
               sobom u zavadnji, sada se mire i bratime i jedan uz drugoga polažu ruke na Koran,
               zaklinjući se čistom vjerom Prorokovom da će se osvetiti đaur-sultanu i njegovim
               slugama. »Do zgode!« to bijaše lozinka koja iđaše šaptom od usta do usta, i tisuć
               očiju sijevnulo bi na te riječi bijesnim ognjem, tisuć ruku grčevito se mašalo za
               držak britka handžara.</p>
            <p>S proljeća godine 1828. prijeđe ruska vojska pod generalom Diebićem granicu i stade
               se kretati proti Balkanu. Kao da ga vjetar nosi, proleti taj glas svu Bosnu. »Moskov
               ide!« čulo se je vikati na sve strane. I muhamedovci i raja veselili se tomu glasu.
               Čudno doista, ali istinito! Raja mišljaše da je sada došlo vrijeme njezina
               oslobođenja, a muhamedovci držahu da je kucnuo čas kad je najbolja prilika osvetiti
               se đaur-sultanu koji se je našao u stisci. Vezir Avdurahim obeća sultanu poslati u
               pomoć trideset hiljada poizbor junaka, i zbilja pozva on sve muhamedovce na oružje.
               Njegovi pristaše, kojih bijaše dosta među begovima, zatim plaćeni po njem derviši
               trčahu po zemlji od mjesta do mjesta, pozivajući u boj malo i veliko: »Na oružje,
               pravovjerni, ide nekrsta sva sila, obranimo vjeru Prorokovu!« Na te riječi stalo se
               zbilja sve oružati. Iz svih mjesta, sa svih kula kreću čete na Orlovo polje, na
               srpsku među, gdje se je imala vojska sakupiti i preko Srbije krenuti proti Moskovu.
               Čete vode junaci kapetani i begovi bosanski. Avdurahim vezir gleda taj junački pokret
               i srce mu igra od radosti, nu ne misli bolan da se tolika sila nije skupila sultanu
               za volju, ni radi njegove obrane od Rusa, već da je tomu posve ini razlog. »Zašto da
               ne krenemo na vojnu?« govorahu među sobom nezadovoljnici begovi, »mi ćemo ići na
               Orlovo polje, pa kad budemo svi na okupu, onda će se lako odlučiti što ima biti
               dalje«.</p>
            <p>Bijaše krasan proljetni dan. Kulu bega Altomanovića, kod sela Zovika, u ravnoj
               Posavini, obasjavahu topli traci sunašca koje upravo sjeđaše na vrh Tribove planine
               da se zamalo sakrije za široka njezina pleća. U kuli begovoj sve je pusto! Prije tri
               dana krenuo je Rustem-beg Altomanović na Orlovo polje sa petsto momaka. U kuli
               ostavio samo nekoliko pouzdanih slugu i sijeda strica Mustaj-bega, koji god. 1806. na
               šabačkom polju izgubi lijevu ruku, vojujući pod Kulin-kapetanom proti Karađorđu.
               Stari Mustaj, pošto su i dva sina Rustem-begova Ahmet i Jusuf krenula s ocem na
               vojnu, imao je na brizi Mejru, krasnu kćerku Rustemovu. U svoj Posavini ne bijaše
               djevojke, ni turkinje, ni kršćanke, koja bi se mogla u ljepoti uporediti sa Mejrom.
               Kao samotna ruža iz kamena, tako je cvala djevojka u kamenitoj kuli svoga oca,
               odijeljena od svijeta i osamljena. Dok još bijaše malo dijete, umrla joj majka, koje
               se je samo kao kroz san sjećati mogla.</p>
            <p>Od malih nogu bijaše joj najvjernijom drugaricom kršćanska djevojčica Jurka iz
               Zovika. S njom je najviše dana svoga djetinjstva probavila u igri i nestašnim
               zabavama. I sada kad su djevojke odrasle, druguju kao i za dobe nevina djetinjstva,
               milujući se kao dvije rođene sestre. Rustem-begu nije bilo zazorno to drugovanje, jer
               je znao da je ono jedina radost miloga djeteta.</p>
            <p>Tamo u haremskoj bašči što se podno kule spušta s brežuljka u dol, pod mladom
               granatom lipom sjede obje djevojke Mejra i Jurka na ćilimu prostrtom na zelenu travu.
               Mejri ima oko osamnaest godina, a krasna je da je se ne mogu dva oka sita nagledati.
               Lica je bijela poput bijele ruže, ustašca kao da su joj dukatom mjerena, a svježa su
               i crvena kao zrela, neubrana jagoda. Crnu kosu je nehajno unatrag pričešljala i
               splela u dvije gojne pletenice koje joj padaju niz ramena. Odjevena je sva u crveno.
               Ima na sebi široke dimlije od crvene svile, a kaftanić od crvene kadife, iskićen
               zlatnim vezom i biserom. Ispod kaftana bjelasa se košuljica od fine šipkalije, iz
               koje se dižu puna bijela kao snijeg njedra na kojima se sjaje đerdan od tri niza
               žutih dukata. Na glavi ima nalijevo naheren fino-fesić na kom je pripeta koprena od
               bijele svile kojom se nestašni vjetar igra da se nagleda divote, krasnog lica
               djevojčina.</p>
            <p>Jurka je nešto starija od Mejre. Smeđe je kose, a lica rumena, nešto suncem ožarena.
               Odjevena je seoskim ruhom bosanske kršćanke; na glavi joj je crvenkapa, srebrnim
               novcem populana, košulja joj od bijela platna, rubom i po stranama izvezena, a na
               košulji nosi jelek. Opasana je tkanicom, a po krilu pada joj pregača, potkićena
               kiticama od šarene vune i napirlitana raznolikim bopcima. Oko vrata visi joj poprsica
               ili velik đerdan od samih srebrnih novaca, koji joj polovicu grudi prekriva.</p>
            <p>Djevojke imaju puna krila cvijeća, što su ga nabrale po bašči, i sada ga slažu u
               kite.</p>
            <p>- Sunce zapada - progovori Mejra, prilažući šareni tulipan rumenomu karanfilu - a mi
               još ništa ne vidimo. - I pogleda k zapadu.</p>
            <p>- Neće dugo trajati i pokazat će se četa iza brda - odgovori Jurka. - Tamo za brdom
               dižu se čitavi oblaci uzvitlane prašine, a ako me uho ne vara, čujem i glas svirala i
               tutanj talambasa. Slušajmo, rođena!</p>
            <p>I stadoše obje napeto slušati, nakrenuv uho k zapadu.</p>
            <p>Danas je imao u Zovik stići mladi, sa svoga junaštva, ljepote i bogatstva po svoj
               Bosni čuveni Husein-beg Gradaščević iz Gradačca, vodeći na Orlovo polje tri hiljade
               momaka što konjice što pješadije. Tu četu izgledaju djevojke i zato su sašle u bašču
               da mogu bolje vidjeti kako će pasti na noćište.</p>
            <p>- Idu, jest idu! - viknu Mejra iza kratka slušanja, i licem joj se preli lako
               rumenilo. - Čujem posve dobro svirale i mukle talambase!</p>
            <p>- Raduješ se, Mejro! - primijeti Jurka s ljupkim posmijehom.</p>
            <p>- Oh, kako neću - uzdahnu strastveno djevojče - kad mi srce kaže da ću ga opet
               vidjeti. Od onoga vremena kad mi je babo pozvan bio u Sarajevo na divane novomu
               veziru, ne vidjeh ja Huseina.</p>
            <p>- Tomu ima tri mjeseca - opazi Jurka.</p>
            <p>- Da, tri mjeseca ne vidješe ga moje oči, pa da se sada ne veselim znajući da dolazi.
               Tužna li je takova ljubav - produlji djevojka iza male stanke - da ovako duže
               potraje, poginula bih od bola i žalosti.</p>
            <p>- Poslije vojne on će doći po te - reče Jurka.</p>
            <p>- Došao bi on i prije, ali zna da moj babo zazire od njegova roda. Gradaščevići su
               ljudi ponositi i hoće da budu nešto bolje nego su ostali naši bosanski begovi. Dobro
               se paze s Osmanlijama koji su najveće naše krvopije. Otac mu Osman bijaše najveći
               prijatelj okrutnoga vezira Dželaledina, a i sâm Husein kažu da sasvim pristaje uz
               novoga vezira Avdurahima. A moj babo stari je Bošnjak, i kivan je na ovakove ljude.
               Kraj toga mogu stradat ja, može Husein.</p>
            <p>- Bit će zgode i tvoj će se babo izmiriti s Huseinom - reče Jurka. - Ni sada ne živu
               oni u očitoj zavadi, već samo zaziru nešto jedan od drugoga. Pristalijega zeta od
               Huseina neće Rustem-beg naći u svoj Bosni.</p>
            <p>- Ni meni milijega vojna - prihvati toplo Mejra - za vas svijet ne bih ga
               pregorjela.</p>
            <p>- Vjerujem ti, biseru moj! Lijep ti je kao djevojka, bogat i gledan, a junačkoga je
               srca i desnice. Vidi ti se, ponosiš se njime.</p>
            <p>- I svaka bi, da ju takav junak ljubi! - reče Mejra živo i uznese uvis crne oči iz
               kojih sijevaše zanos i dragost djevojačke duše.</p>
            <p>U isti čas što je pogledala, skoči djevojka sa zemlje: - Evo ih, Jurko! - kliknu
               Mejra sva preobražena u licu - evo čete Huseinove!</p>
            <p>I zbilja na prostranoj ravnici pojavi se prednji odio Huseinove čete. Preko stotinu
               konjanika jezdijaše kasom po širokom polju na kom je imala četa prenoćiti.</p>
            <p>Mali čas za tim hrupi žurnim korakom pješadija. Bijaše je oko tisuću momaka. Gusta
               prašina dizaše se nad četom, oko nje i za njom. Na čelu joj igra ognjena bijelca mlad
               junak, u bogatom, zelenom kaftanu i bijeloj čalmi, na kojoj trepti sjajna čelenka,
               sjajući se poput zvijezde o sunčanim tracima. Niz bedro mu visi sablja, zlatom
               okovana, a posuta biserom i dragim kamenjem. To je Husein-beg Gradaščević, kapetan u
               Gradačcu. Bijaše mu sada istom 26 godina. Porasta je povisoka, a izgleda prezanimiva.
               Pogled mu je sladak i pun melankolije, osmijeh tužan ali prijatan. Nad crnim očima
               guste, lijepo povučene obrve, a lice mu je bijelo i plemenito i nosi na sebi
               georgijanski tip svoje matere. Tko bi mislio da se u tako nježnom i prijatnom tijelu
               krije duh pun krepčine, vojničkoga dara i besprimjerne hrabrosti? Bijelom desnicom
               drži srebrnu uzdu bijesna ata, a lijevom dragocjeni čibuk iz koga izvija lake dimove.
               Odmah za njim jaše na žeravu barjaktar čete, noseći u ruci alaj-barjak od zelene
               svile, sa srebrnim polumjesecom; iza njega do deset četovođa, koji okružuju Huseina
               kao njegova pratnja.</p>
            <p>Za pješadijom pojavi se opet konjica, do blizu dvije hiljade momaka iz ravna
               Posavlja, vičnih konju i junačkom mejdanu.</p>
            <p>Svirale sviraju, talambasi udaraju, bojni barjaci lepršaju po zraku, a četa se
               pjevajući pruža ubavim poljem pod ograncima Majevice planine, da tu prenoći.
               Husein-kapetan razređuje četu po odjelima, daje i šalje zapovijedi i priskače sam
               gdje treba njegove riječi i odluke. Uto će on ujedanput stupački okrenuti konja i
               pogledati prama kuli Rustem-begovoj. U bašči na brežuljku stoji još nepomično Mejra,
               dok Jurka, sjedeći na ćilimu, motri dolazak čete. Sunce je baš zapalo i zapad sav
               gorio u krasnom rumencu. Husein upozna na prvi mah ljubovcu i pun milinja podbode
               konja i poleti kojih sto koračaja pram onoj strani i stade. Niti rukom, niti rječju,
               niti pogledom istim, jer bijaše podaleko, ne pozdraviše se dragi, nu njihove se duše
               u jedno trenuće sretoše i pozdraviše. Mladić sjedi pun blaženstva na nemirnu atu i
               motri svoju dragu koju poznavaše po odijelu i vilinskom stasu. Djevojka to oćuti i
               sva razdragana reče Jurki:</p>
            <p>- Jurko, on me motri; vidiš li kako stoji okrenut amo s konjem i gleda na ovo
               mjesto?</p>
            <p>- Sigurno je da te motri! Nu gle, sada okrenu konja i juri opet k svojoj četi.</p>
            <p>- On će mi doći navečer! Duša mi kaže da se želi sa mnom oprostiti, polazeći na
               vojnu, Jurko! Da ne budem sama, ti ćeš kod mene ostati.</p>
            <p>- Hoću, sestro! Večer bit će topla i jasna, možemo najljepše ovdje čekati.</p>
            <p>- Slobodno! - reče kratko Mejra i sjede k Jurki.</p>
            <p>Dolje u ravnici je četa razapela šatore i, otklanjavši jaciju, umorna legla na
               počinak, da sutra u cik zore dalje krene. Na više mjesta oko logora bdijahu straže,
               sjedeći na zemlji podvitih nogu i pušeći. Nigdje ne bijaše vidjeti stražarskih vatara
               jer večer bijaše topla, a mjesec je svijetlio da bijaše vidno kao po danu.</p>
            <p>Kad se je već sumrak uhvatio bio i zvijezde na jata zatreperile po nebu, sjede
               Husein-beg na konja da obađe logor. Čim je ovaj posao obavio, otisnu se konjem niz
               polje pram Rustem-begovoj kuli. On ne zađe u kulu već je privezao konja za ogradu, i
               uđe u bašču u kojoj prije vidje Mejru.</p>
            <p>Lakim, ali žurnim korakom pođe prama mjestu na brežuljku i za mali čas stade pred
               djevojkama koje ga do zadnjega časa ne opaziše jer idući bijaše vazda zaklonjen
               grmljem i drvećem.</p>
            <p>Djevojke presenećene skoče na noge sa ćilima, opaziv pred sobom mlada kapetana.
               Husein se nimalo ne začudi vidjevši da ga je Mejra dočekala u društvu a ne sama. Kod
               muhamedovaca u Bosni vlada vrlo ćudoredan običaj da u njih momak i cura rijetko kada
               sami biti smiju, već - baš i kad ašikuju - ili on ili ona, ili oboje imadu družine.
               Osim toga momak ne smije djevojci nikada unići u kuću, već ona sađe u dvorište, ili
               na mjesto otkud se nazreti mogu.</p>
            <p>- Ti si me čekala, Mejro! - progovori mladić, gledajući u poluzastrto lice
               djevojčino.</p>
            <p>- Znala sam da ćeš doći, jer me je srce tješilo da ti ne bi mogao ovuda proći a da se
               ne svratiš k Mejri.</p>
            <p>- Pravo si slutila, lijepi moj cvijete! Idući na vojnu kojoj se ne može dogledati
               kraja ni izlaska, morao sam te još jednom vidjeti da mi kažeš: Pošo zbogom,
               dragi!</p>
            <p>- Pošo zbogom i zdrav mi se vratio! Alah neka te prati na putu i čuva u boju i svakoj
               pogibelji!</p>
            <p>- Bog će dati ja ću se zdrav vratiti. A onda, Mejro, neka nam svane novo, slatko
               doba, gdje ćemo združeni uživati najljepšu sreću toga svijeta.</p>
            <p>- A moj otac?</p>
            <p>- Znam da je kivan na mene, ali u ovoj vojni bit će prilike da se sprijateljimo. Tebi
               za ljubav učinit ću sve, jer bez tebe ne ima meni života ni sreće!</p>
            <p>- Oh, ne govori mi tako na rastanku! - reče tronuto djevojka i taknu se bijelom
               ručicom ramena Huseinova.</p>
            <p>- Pusti samo da govorim - odvrati Husein vatreno, uhvativ Mejrinu ruku - ta ti si
               milinje moje duše. - I privuče k sebi bliže djevojku.</p>
            <p>Jurka nehotice koraknu jedan korak dalje i odvrnu lice od ljubavnika čiji poluglasni
               razgovor prijeđe sada u nježno šaputanje, pomiješano s toplim uzdisajima i žarkim
               pogledima. Podobro u noć potraja ovo slatko milovanje. Čarobni sjaj mjesečine,
               biglisanje slavulja, pjevaoca ljubavi, i zuj nestašnoga vjetrića tako zanesu
               ljubavnike u slatke snove i osjećaje da se teško od njih bude i osvješćuju.</p>
            <p>- Doba je rastati se! - sjeti se napokon Husein. - Ostaj mi zbogom, draga, misli na
               me! - Na te riječi izvadi iza pojasa zlatnu hamajliju koja je visjela o crnoj ženskoj
               kosi. - Ako poginem, evo ti uspomene na me! Ovo mi je najmiliji amanet od moje majke.
               - I objesi ju ljubovci oko vrata, pri čemu lakim cjelovom taknu biljur-čelo
               djevojčino.</p>
            <p>Mejri potekoše suze niz lica. - Uzmi sa sobom ovu kitu cvijeća! - progovori Mejra
               tihim glasom, - cvijeće će povenuti, ali moja ljubav nikada. Ostaj zbogom, Alah te
               pratio na svim tvoj im putevima.</p>
            <p>Husein prinese k ustima mirisavu kiticu, pruži ruku ljubovci i žurnim korakom pusti
               se k ogradi gdje zajaha vjerna ata, otkasa lagano u logor.</p>
            <p>Mejra stoji nepomično i gleda za njim.</p>
            <p>- Hajdemo, ružice moja! - opomenu ju Jurka. - Već je kasno, pođimo na počinak!</p>
            <p>Mejra se ganu i obje djevojke pođu muče u kulu.</p>
            <p>Čim je svitati počelo, četa na poljani spremi se na polazak. Istim redom kako su
               došli, tako sada kreću dalje.</p>
            <p>S istoga mjesta, na kom bijahu jučer u bašči, gledahu Mejra i Jurka odlazak čete.</p>
            <p>Uz tutanj talambasa i jeku svirala otiđe četa na Orlovo polje. Husein-kapetan, njezin
               vođa, poigrava vilinskoga bijelca i neprestano gleda spram Rustem-begovoj kuli.</p>
            <p>Mejra vidi također mlada junaka u bijeloj čalmi sa sjajnom čelenkom i zelenim
               kaftanom i ne skida oka s njega. Srce joj se širi od ponosa da ju takav junak ljubi.
               Danas nije nimalo bolom satrvena, danas je ona viteška Bosanka koja se zanosi
               junaštvom i bojnom slavom. Kad je za to konjica završila bojne redove i gusta prašina
               sve obavila da se od nje ništa ne mogaše vidjeti, mahnu Mejra rukom k strani kud je
               četa kretala i kliknu: »Srećno pošao, dragi! Zdrav i čestit mi se opet vratio!«</p>
         </div>
         <div type="chapter">
            <head>III.</head>
            <p>Pod Bijeljinom, blizu Drine, blizu srpske međe, puklo široko Orlovo polje. Bistro oko
               jedva mu može kraj dogledati. Drugda mirno polje sad je oživjelo neobičnim životom.
               Silna vojska pritisnula ga i razapela po njem svoje bijele čadorove. To je bosanska
               vojska koja se je sakupila na Orlovu polju, da odonud preko Drine krene u susret
               Moskovu. Vojska broji trideset hiljada junaka, vještih oružju, a željnih krvava boja
               i okršaja. Od svih krajeva ponosne Bosne ima vojnika u toj vojsci. Mrki Arnauti od
               Novog Pazara, ljuti Krajišnici od hrvatske međe, vitkostasi Posavci, kršni Podrinci,
               sokolovi iz sanske doline, golemi delije iz travanjskoga polja, vrve i vrzmaju se u
               logoru ove bosanske vojske. Njezini zapovjednici jesu sada vezirov ćehaja i molah,
               dočim je Avdurahim vezir imao kasnije stići iz Sarajeva.</p>
            <p>Više tjedana ležaše ta vojska, ne krećući se s mjesta, a uzrok tomu bijaše sultanov
               vazal, srpski knez Miloš, koji s vojskom svojom stade s onu stranu Drine da
               Bošnjacima zakrči put preko Srbije. Kad je ćehaja po svojim porucima zatražio od
               Miloša da može bosanska vojska slobodno i mirno prijeći Drinu i prolaziti Srbijom,
               odgovori Miloš: da njegov narod i onda dosta trpi kad zemljom prolaze i omanje čete
               radi pojačanja beogradske posade, a što bi istom sada imao podnositi od tako silne
               vojske! Zato da je odlučio ne pustiti je u svoju kneževinu, pa makar se morao silom
               tomu oprijeti.</p>
            <p>Ćehaja planu od jada, čuvši taj odgovor i sazva begove i kapetane, kao poglavice
               vojske, na dogovor. Razumjevši ovi o čemu se radi, odgovore mu dosta jasno: »Mi smo
               pošli na Moskova, a ne bijaše nam na umu da se bijemo s Vlasima i njihovim Milošem.
               Ako sultan nije kadar osigurati nam slobodan prolaz kroz Šumadiju, neka se ne nada
               našoj pomoći. Na dva dušmana nismo se mi digli«.</p>
            <p>Ćehaja javi cijeli događaj veziru u Sarajevu, moleći ga da mu ili poruči što ima
               raditi, ili da što prije sam glavom stigne na Orlovo polje. Međutim ne bijaše ni
               odgovora, ni vezira.</p>
            <p>Ta neizvjesnost u kojoj se je nalazila bosanska vojska, imaše svojih posljedica.
               Pristaše vezirovi koji bijahu na Orlovom polju u velikoj manjini, a među njima i
               mladi Husein-kapetan, nađoše se u nemilu položaju. Vezir pozva narod na oružje u ime
               sultana - na taj poziv ustade sve i pođe na vojsku, a kad tamo, sultanov podanik ne
               da im ići dalje proti din-dušmaninu Otomanskoga Carstva i svete vjere Prorokove; a
               sultan ne ima snage pokoriti otpornoga podanika i pokazati nepromjenljivost svoje
               svemožne volje. Ogorčeni i poklapljeni tužili se jedan drugome: »Digosmo se kao
               junaci, a vratit ćemo se kao babe. Od sramote nećemo se smjeti svijetu pokazati«.</p>
            <p>Protivnici pako vezirovi radovali se u potaji toj neprilici, govoreći: »Zar da nam
               zapovijeda sultan koji nije kadar da obuzda ni samoga Miloša sa šakom njegove vojske?
               Ili možda da se mi pobijemo s Vlasima? Zar nisu krvožedni sultanovi sluge već dosta
               naših posmicali, nego da i sami od volje za nj ginemo? Vele nam: sultan je u nevolji!
               I pravo je! Tko se od Alaha odvrne, odnemariv čistu vjeru Prorokovu, past će u
               nevolju. Neka mu pomognu sada njegovi đauri koji su mu se toliko omiljeli«.</p>
            <p>Jednoga dana nađe se oveće društvo u čadoru bega Kulenovića iz Kulen-Vakufa. Srčući
               kavu i pušeći čibuk sjede tu na ponamještenim dušecima: Rustem-beg Altomanović sa dva
               sina Ahmetom i Jusufom, kapetan Novin od Novina grada, Tuzla-kapetan, Čekić-beg iz
               hanske doline, kapetani Klima i Krupa, Filipović-beg iz Glamoča i Ali-paša Vidaić,
               nasljedni gospodar zvornički.</p>
            <p>Ovo su tjemenjaci stranke u Bosni, koja je protivna reformama cara Mahmuda i koja je
               pošla na Orlovo polje samo zato da se što više složi i sporazumije. Mladi Ali Vidaić
               najnoviji je njezin član. Zna se da je on Avdurahima vezira, kad je ovaj prešao
               Drinu, ne samo bez otpora nego upravo gostoljubivo primio u svoj grad Zvornik. Mladi
               gospodar zvornički bijaše tada uvjeren da se mora uvesti bolji red u zemlji i da se
               begovi i kapetani moraju pokoriti odredbama sultanovim. Nu kad je vidio kako je
               Avdurahim vezir počeo krvoločno vladati, bacajući u smrt tolike i tolike bosanske
               junake samo zato što su u reformama sultanovim nazirali povredu vjere Prorokove i
               starih svojih adeta - počeo se je Ali kajati rad svoga nerazbora da je onako
               nepromišljeno primio pod svoj krov, a u zaštitu, nemiloga krvnika svojih zemljaka
               među kojima bijaše dosta njegovih znanaca, pače i rođaka. On je zato jedva čekao
               priliku da prijeđe k nezadovoljnicima kojih ipak bijaše velika većina u zemlji.</p>
            <p>Najljepša prilika pruži mu se za to na Orlovu polju.</p>
            <p>Stari Rustem-beg Altomanović bijaše najbolji prijatelj oca Alijina, pa je tako
               poznavao i Ali-pašu još od malih nogu. Njegovi sinovi bijahu vršnjaci Alijini i zato
               mu je starac upravo očinskom ljubavlju privržen bio, pa je samo žalio da je mladi
               čovjek nesmotreno pristao uz Osmanlije. Čim je, dakle, Rustem-beg stigao na Orlovo
               polje, pohodi ga Ali Vidaić, ispovjedi mu svoju nevolju i iskreno se pokaja radi
               svoje zablude. Starac Rustem vrlo se obradova obraćeniku i ogrliv ga reče: »Dobro nam
               došo! Dosta si mlad, pa ćeš imati vremena da onu ljagu opereš sa svoga imena!« Od
               toga časa bijaše Ali Vidaić uvijek s poglavicama stranke otpornika.</p>
            <p>Danas je njihovo kolo neobično veselo. Ti nezadovoljnici nisu već odavna tako
               zadovoljni bili kao danas. Ali Vidaić dobi naime pouzdanu vijest iz Zvornika da se je
               u Sarajevu digla buna, i buntovnici da su Avdurahima vezira zagnali u tvrđavu gdje ga
               sada podsjedaju. Na taj glas oživješe stare, pritajene nade bosanskih begova i
               kapetana.</p>
            <p>- Ded, imena ti, pričaj kako se to zbilo! - saleti Vidaića beg Filipović komu ne
               bijaše pobliže ta stvar poznata.</p>
            <p>- Kazuj, Alija! - prihvatiše drugovi koji također nisu bili o svem obaviješteni.</p>
            <p>- Kao svuda - poče Vidaić, odloživ na čas čibuk - sakupila se četa i u Visokom kod
               Sarajeva da krene s drugima na ovo polje. Sarajlije, koji nisu zaboravili krvološtva
               novoga vezira što je dao na stotine njihovih građana pogubiti, podgovore Visočane,
               među kojima bijaše preko trećina bivših janjičara, da ne idu na Orlovo polje nego da
               sađu pred Sarajevo i zaištu od vezira novaca za vojnu. Visočani to jedva dočekaju i
               učine sve onako kako su ih naučili Sarajlije. Kad je ta četa ujedanput pala pred
               Sarajevo, začudi se vezir s toga događaja i pošalje novoga kapidži-bašu, koji je
               stigao nedavno iz Stambula, sa još nekoliko uglednih građana da upitaju ljude za
               uzrok zašto su sašli pred Sarajevo. Kako je upravo bio blagdan i svijet praznovao,
               pođe nekoliko hiljada ljudi s vezirovim odaslanicima k Visočanima. Zašto su išli,
               vidjet će se odmah. Kad je kapidži-baša, ohol Osmanlija, oštrom riječi pozvao četu da
               ima krenuti na Orlovo polje, stupi iz reda nekoliko siromašnih Visočana i kažu u lice
               kapidžiji da bez novaca ne mogu ni korak dalje, jer da su nekoji, dok su se samo za
               vojnu opremili i do Sarajeva došli, prinuždeni bili svoju djecu rasprodati.
               Kapidži-baša planu na te riječi i zapovjedi svojoj pratnji da one koji tako govorahu
               pohvataju i smaknu. Nu to ne bijaše lak posao. »Tko vjeruje u Proroka«, vapijahu oni,
               »pomozi nam i izbavi nas!« Sve se maši za oružje: i Visočani i Sarajlije, a od ovih
               kako oni koji su znali za urotu, tako i oni koji su od radoznalosti izašli iz grada.
               Kapidži-baša i ostali vezirovi ljudi nisu imali ni toliko vremena da uzjašu na svoje
               konje, već pješice, što ih noge nose, nagnu bježati natrag u varoš. Naši poprate ih
               tanetima iz pušaka i s velikom halabukom uđu u grad. Vezirovi vojnici staviše se na
               otpor. Bijaše ih kakove dvije tisuće, ali ne na okupu. Na svakom zgodnijem mjestu: na
               mostovima, kod džamija i jačih kuća opirahu se oni, nu uzalud. Bijaše ih premalo
               protiv većoj, bijesnoj sili. Samo nekoliko njih spasi se u tvrđavu u kojoj se je
               nalazio vezir, i otuda stanu pucati iz topova na varoš. Naši ih sada podsjedaju i
               podsjedat će sve dotle dok im se vezir živ u ruke ne preda. Dugo neće čekati jer u
               tvrđavi nema hrane, a i pomoći nema niotkuda. - Ali Vidaić svrši.</p>
            <p>- Eto guje u procijepu! - nasmija se zlorado Filipović-beg.</p>
            <p>- Baš su nas lijepo iznenadili ti Sarajlije - reče Krupa-kapetan - valja im
               pamet!</p>
            <p>- Pita se samo šta će uraditi s njim kad im se preda? - primijeti Čekić-beg. - Hoće
               li ga pustiti slobodna, ili će mu suditi, kao što je on sudio njima?</p>
            <p>- Nije zaslužio da srećno prođe - reče oporo Klima-kapetan - taj osmanlijski pas
               dosta se je nalizao naše nedužne krvi.</p>
            <p>- Čudim se - prihvati sada riječ beg Kulenović - da ćehaja nije dobio nikakova glasa
               o toj zgodi. U takvoj neprilici valjda ga je vezir pozvao u pomoć, još gdje zna da
               ima pristaša u ovoj vojsci.</p>
            <p>- Zar misliš - progovori sada Rustem-beg Altomanović koji je dosele mirno sjedio i
               slušao - da će se oni usuditi priteći mu u pomoć. Tako mi poštena obraza, mi bi ih
               zaustavili. - I taknu se starac rukom svoje prosijede brade u znak da je spreman ono
               i učiniti što bješe izustio.</p>
            <p>- I ja mislim da se neće usuditi - progovori opet Čekić-beg - ta oni su brojem kud
               slabiji od nas.</p>
            <p>- Budimo dakle na oprezu, da nas ne prevare - reče beg Kulenović, srknuv iz fildžana
               kave.</p>
            <p>U taj čas pojavi se pred čadorom ćehaja. S njim bijahu: Husein-kapetan, stari
               Memić-aga, ajan srebrenički, Đul-aga sarajevski. Ova trojica bijahu jedini pristaše
               sultanovi u bosanskoj vojsci.</p>
            <p>Vidjevši ih beg Kulenović pridiže se i pozva u čador, te ih nudi kao i druge kavom i
               čibukom. Ćehaja bijaše očito smeten i pokunjen. Poslije nekoliko časaka maši se rukom
               u njedra te izvadi pismo.</p>
            <p>- Zle vam glase imam priopćiti - poče ćehaja razmotav pismo. - Moj dični gospodar,
               vezir Avdurahim, javlja mi tužnih vijesti iz Sarajeva. Sarajevski nemirnjaci i
               ostanci rašćeranih janjičara, što se dosele tajno vrzahu po selima i skrovištima oko
               Sarajeva, pobuniše neuke ljude u Visokom i sarajevsku fukaru da traže novaca od
               vezira. Otkud će veziru novci kad ih ni sâm sultan dosta nema, potrošiv ih na tolike
               vojne s nevjernim Moskovom. Kad ne dobiše novca od vezira, oni udare na nj sa svih
               strana, potuku veći dio njegovih vojnika i saćeraju ga u tvrđavu gdje ga sada
               podsjedaju.</p>
            <p>- To mi sve znamo - primijeti oporo Klima-kapetan, da ćehaji umalo što nije ispalo
               pismo iz ruku od silna presenećenja.</p>
            <p>- Vezir me poziva da mu u pomoć dođem produži ćehaja i uze motriti Klimu-kapetana, pa
               za njim druge.</p>
            <p>- Volja te - odsiječe beg Filipović, znajući da ćehaja nije poveo sobom više od dvije
               stotine momaka i da sam na svoju ruku ne može ništa poduzeti.</p>
            <p>- A vi Bošnjaci? - upita ćehaja glasom drhtavim od gnjeva.</p>
            <p>- Mi ostajemo tu! - odgovori posve hladno beg Kulenović.</p>
            <p>- Al ako vas pozovem ja, vaš zapovjednik? - planu ćehaja.</p>
            <p>- Naš zapovjednik? - unese sada glavu beg Altomanović. - Dosele, kad smo mi begovi i
               kapetani išli na vojnu, bijahu nam zapovjednici naši alaj-bezi, a ti si ćehaja
               vezirov, ti nam ne možeš biti zapovjednikom.</p>
            <p>- Vi mi, dakle, odričete posluh, ne mislite slušati mojih zapovijedi? - upita ćehaja
               jarosno.</p>
            <p>- Ne! - bijaše jednoglasni odgovor njih desetorice nezadovoljnika.</p>
            <p>Nastade tišina. Ćehaja šuti i ukočeno gleda preda se. Vidi se da sve kuha i kipi u
               njem. Ovakovoj nedaći nije se ćehaja ni izdaleka nadao. Kad mu je ulak vezirov donio
               pismo, pozva k sebi privrženike sultanove: Husein-bega, staroga Memić-agu i Đul-agu
               sarajevskog i upita ih za savjet. Ovi i bez toga ozlojeđeni zaustavom vojske na
               Drini, odvrate mu da bi svakako valjalo i s drugima se posavjetovati, i tako dođe
               ćehaja s njima u čador bega Kulenovića na dogovor. Vidjevši sada da stranka
               otpornička kani ostaviti vezira na cjedilu, okrenu se ćehaja prama ovoj trojici i
               reče oporo:</p>
            <p>- Govorite sada vi, koji ste me naputili amo, u osinjak.</p>
            <p>Ponositim pogledom omjeri ga Husein-beg.</p>
            <p>- Što da govorimo? - poče mladi kapetan muževnim, dubokim glasom, stvorenim za
               zapovijedanje. - Nas se obično kasno pita kad već dobar savjet nije kadar pomoći. Da
               su vezirove sluge pustile na miru visočku fukaru, umjesto što su je išle hvatati u
               nakani da je pogube, ne bi svega toga bilo. Ljudi bi se razišli i nikomu ništa.
               Siloviti vezirov kapidži-baša mislio je da će okrutnošću stvoriti red, a ono se rodi
               buna, koju vezir nije kadar svladati.</p>
            <p>- Hoće, ako mu bar vi pomognete! - reče ćehaja, pogledav Huseina i dvojicu njegovih
               jednomišljenika.</p>
            <p>Beg Kulenović i prvi njegovi pohodnici, a osobito Rustem-beg Altomanović, upru
               poglede u Huseina, željni čuti šta li će ovaj na to odgovoriti.</p>
            <p>- Ti ideš da iskušaš našu vjernost, ćehajo? - progovori poslije kratke stanke
               Husein-beg - čuj, dakle, istinu! Jest! ja sam odan sultanu jer je on poglavica svih
               muslimana i jer su potomci Osmana vazda bili najjači štit islama. Ja sam zato zakleti
               neprijatelj Moskovu jer on ide da nas zatare. Kad su se Moskovi digli, mi smo za
               volju sultanu na poziv vezirov skočili na oružje i imamo volju boriti se s njima.
               Sakupismo se tu na Orlovu polju, pa što doživjesmo? Sultanov podanik, njegov rob do
               jučer, knez Miloš, krati nam prijelaz preko Drine. Zar da se možda bijemo s njim i
               preko polovice izginemo prije nego se protučemo kroz svu Šumadiju i stignemo na
               Dunav? Nitko nam ne zna kazati šta da počnemo, kamo da okrenemo, već dangubeć trošimo
               tu dane i novce koje mi begovi plaćamo držeć na okupu velike čete. Nisu li u Stambulu
               prije znali da nema vjere u Miloša koji sluša na mig moskovskoga cara, a sultanu se
               samo od nevolje pokorava? Sramota je to za nas kakvoj nema pametara. Digosmo se na
               dušmana, pa se moramo vratiti a da ga ni vidjeli nismo. I ti sada hoćeš da idemo u
               pomoć veziru koji je odredio da se sakupimo na Orlovom polju, koji je najviše kriv
               svoj našoj sramoti? Do toga vezira nije meni stalo, nit imam volje izbavljati ga. A
               kad bi sve imao volje priteći mu u pomoć, zar misliš da bi mu to pomoglo? Znaš i sâm
               da on u Bosni ima malo pravih prijatelja, a na hiljade neprijatelja, koji jedva
               čekaju zgodu da mu se osvete za njegova okrutna djela. Ti neprijatelji su tako jaki
               da ga od njih ni sâm sultan, kako je sada u nevolji, nije kadar obraniti. Zato ti evo
               savjetujem da poručiš veziru neka se nikakovoj pomoći ne nada i neka gleda da mu
               Sarajlije dozvole slobodan odlazak. Tako će bar spasiti glavu i očuvati vezirsku
               svoju čast.</p>
            <p>Čuvši te riječi, odloži ćehaja čibuk, pozdravi rukom društvo i izađe iz čadora mrka
               pogleda, kao čovjek koji se nema ničemu da nada, pa se u toj nemoći još jedi i u sebi
               grize.</p>
            <p>Sakupljeni begovi i kapetani bijahu presenećeni, slušajući Huseinove riječi. Njegovi
               jednomišljenici, a i sami protivnici cijenjahu uvelike vrline mladoga Gradaščevića
               koji je uživao u Bosni glas učena čovjeka, i Husein bijaše doista po tursku dosta
               naobražen. Zato svaka riječ njegova bijaše dvostruko uvažavana.</p>
            <p>- Ejvala ti, aferim, kapetane! - povlađivahu mu s otporničke strane pošto se bješe
               ćehaja udaljio.</p>
            <p>- Uhvati se u naše kolo, Huseine! Evo ti desnice! - progovori Ali-paša Vidaić,
               pružajuć mu desnu ruku.</p>
            <p>- U kolu gdje si ti, meni nema mjesta! - odvrati Husein, omjeriv prezirnim pogledom
               Vidaića. - Od Bošnjaka ti si prvi pružio ruku veziru, i prvi si ga ti opet ostavio.
               Gdje je tu vjera? Zar tako rade pošteni ljudi?</p>
            <p>Husein ne mogaše oprostiti Ali-paši Vidaiću da je, došavši na Orlovo polje, odmah
               pristao uz nezadovoljnike, dočim se je sve dotle vladao kao privrženik sultanov i
               vjeran pristaša Avdurahima vezira koga je, kad je stupio na zemlju bosansku,
               prijateljski primio u svoj grad Zvornik. Husein je u tom postupku nazirao
               beznačajnost i prevrtljivost, te nije mario dalje ispitivati razloge i uzroke koji su
               Vidaića prinukali da okrene leđa veziru. On bijaše u Huseinovim očima čovjek crna
               obraza, a takove je ljude Husein svom snagom svoje strastvene duše prezirao.</p>
            <p>Čuvši Ali Vidaić trpke riječi Huseinove, skoči kao pomaman sa svoga dušeka i trgnu
               britku sablju od bedre.</p>
            <p>- Odmetniče, udvorice osmanlijska! - ruknu Ali Vidaić i uzmahnu sabljom na Huseina
               koji bješe također skočio na noge i potegao sablju na obranu svoju.</p>
            <p>- Udri, kukavice! - zagrmi Husein s bijesnim očima, držeć spreman oštru
               damaskinju.</p>
            <p>Kako bijahu obojica razjarena, sigurno se ne bi bez krvi razminuli, da nisu među njih
               skočili ostali drugovi i rastavili ih. Memić-aga i Đul-aga odvuku silom Huseina iz
               čadora, dok su Ali Vidaića zaustavljali i mirili njegovi prijatelji.</p>
            <p>- Ne valja tako! - govoraše Rustem-beg Altomanović. - Sramota bi bila pred vojskom da
               joj se vođe kolju kao din-dušmani.</p>
            <p>- Bolje je mirovati - potvrdi beg Kulenović - još bi se i čete mogle među sobom radi
               svojih vođa pobiti, a toga nam ne treba.</p>
            <p>Ali Vidaić, koga su s teškom mukom umirili, ode iz čadora, zaklev se u sebi da će se
               zbog te pogrde osvetiti Husein-kapetanu. Za njim se i ostali bezi i kapetani
               raziđoše, svaki u svoj čador.</p>
            <p>Vani nastajaše večernje doba. Sunce bijaše upravo zapalo, nu sav obzor sjao je u
               svijetlom žaru, kao što je navadno u vedrim srpanjskim večerima. Iz okolice vraćali
               se žeteoci, pjevajući svojim kućama da snom okrijepe trudno tijelo za sutrašnji dan,
               a pastiri, prebirući na frulu, gonili s paše stada ovaca, dižući za sobom čitave
               oblake prašine. U logoru bosanske vojske danas je neobično živo i veselo. Vijest o
               sarajevskim događajima raznesla se po svoj vojsci i sve se veselilo nevolji u koju je
               dospio omraženi vezir Avdurahim. Vojvode četa lete u sav trk širokom poljanom na
               brzim konjima, natječući se među sobom tko će prije na odredenu metu stići; obična
               momčad sjela, ili stala uokrug, pa se veselo razgovara ili šalu zbija; s više strana
               dopiru glasovi sitne tamburice uz koje se ori ljubavna pjesma mlada vojnika koji
               misli na svoje drago koje je, polazeći na vojnu, morao ostaviti. Na južnoj strani
               logora gdje bijaše utaborena Đul-agina četa, sastavljena gotovo od samih Arnauta,
               bijaše osobito živo. Više ciganskih porodica razapelo je tik logora uz Drinu svoje
               šatore: Muškarci kuju i popravljaju oružje, dobnije ženske kuhaju jelo u čađavim
               kotlovima oko kojih se vrza naga Cigančad, kudraste glave, a djevojke s vranom,
               raspletenom kosom, žarkastim licem i vatrenim očima udaraju u tamburice i bosonoge,
               razgaljenih njedara plešu vrlo razuzdane igre na zabavu gledalaca. Mrki Arnauti i
               vojnici od raznih drugih četa opasali gustim lancem plesačice, pa gledaju. Među njima
               vidi se i nekoliko odličnih lica, ponajviše sve sami sarajevski age, što sjedeći na
               konjima rado motre bijesnu igru mladih Ciganaka, ter im ovda-onda dobace po punu
               pregršt para na prostrti ćilim.</p>
            <p>Tad ujedanput nasta žamor među vojnicima koji se stadoše razmicati i tiskati svi k
               jednoj strani. Od Bijeljine dojurio na konju mlad sarajevski aga sa šestoricom
               konjanika negdašnjih janjičara. Konjanici su utruđeni, a konji u jednom znoju i
               zadahćeni. Mora da su silno žurili kad su tako izmoreni.</p>
            <p>- Junaci, braćo! - viknuo mladi aga jakim grlom. - Sarajevo je sad naše! Vezir
               Avdurahim ne sjedi više u njem.</p>
            <p>Radostan žamor pozdravi taj glas. Sarajevski age i drugi odličnici, što bijahu
               izmiješani među vojnicima, trgnuše kubure iz pasa, te stadoše u znak radosti pucati
               iz njih tako žestoko da se je s onu stranu Drine uskomešala Miloševa vojska, misleći
               da se Bošnjaci spremaju na nju udariti.</p>
            <p>Na taj žamor i još više pucnjavu diže se na noge posljednji čovjek u bosanskom
               logoru. Sve trči i radoznalo pita: Što je?</p>
            <p>- Sarajevo je naše! Avdurahim vezir ne sjedi više u njem! - čuje se radostan odgovor
               iz hiljadu usta. Neopisiva radost zavlada četama kad čuše tu vijest. Neki se smiju,
               neki od radosti potcikuju, neki se opet grle i u lice ljube, hvaleć Alahu da je
               spasio narod od nemilog krvopije. Tako se raduje narod kad strese sa sebe silnika
               svoga, a od te radosti teško da ima slađe, jer u takovim zgodama preporađa se narod i
               počima živjeti novim životom.</p>
            <p>Sve se sleglo oko nadošlih konjanika koji im potanko pripovijedaju sav događaj o
               sarajevskoj pobuni i predaji vezirovoj.</p>
            <p>Vezir Avdurahim, šćeran u tvrđavu, branio se u njoj s nekoliko stotina svojih vojnika
               cigla tri dana, bijući varoš iz svojih topova. Nu kad mu izgibe veći dio vojnika,
               poče se dogovarati o predaji. Mlađi i vatreniji Sarajlije ne bijahu voljni dozvoliti
               veziru slobodan odlazak koji je ovaj zahtijevao; nu stariji i iskusniji ne želeći
               tjerati mak na konac i zadovoljni dosadašnjim uspjehom, nagovore mladež da popusti, i
               tako ostavi vezir Avdurahim tvrđavu, odvukav sa sobom topove koje bješe tamo prije
               dopremio, ter krenu k vojsci na Orlovo polje.</p>
            <p>Kad su četovođe bosanske vojske razumjele da Avdurahim vezir kreće na Orlovo polje,
               sastanu se na dogovor i zaključe da će se odmah razići, svaki k sebi. Znali su oni da
               bi sultan, ako bi njihovom pomoću odbio Ruse od svoga carstva, odmah se na njih
               oborio da ih pokori. Zato se i požuriše da krenu kući prije nego vezir u tabor
               stigne. Još iste one noći ostaviše mnogi Orlovo polje, a ranom zorom stade se sva
               vojska razilaziti: »Živjela sloboda! Živjela uspomena djedova!« klicalo se na sve
               strane i s tim usklicima raziđe se dobrovoljačka bosanska vojska.</p>
            <p>Husein-kapetan krenu među posljednjima. Suznim okom gledaše na rasap te doista krasne
               vojske. »Srce me boli to gledajući!« govoraše on Đul-agi sarajevskom, »trideset
               hiljada ima sada sultan manje boraca za svoju obranu i obranu vjere Prorokove. A tko
               je tomu kriv. Lakoumni divan i nespretni sluge carevi. Dosad mi Bošnjaci bijasmo, a i
               zvahu nas branom Stambula, odsada dvojim da ćemo to ikada već biti«. I pogodio je.
               Ovo bijaše zadnja dobrovoljačka vojska koju su Bošnjaci za svoga sultana
               sakupili.</p>
            <p>Podvečer ostade na Orlovu polju sam ćehaja i Đul-aga sa svojim četama. Oni odlučiše
               dočekati vezira i dočekaše ga dru i dan. Putem čuo je on sve što se je zbilo s
               vojskom i bijaše odmah načistu što ima učiniti. »Idi i ti kući!« reče Đul-agi, »da ne
               doživiš neprilike radi mene. Ja se ionako neću vratiti«. Tako se i dogodi. Đul-aga
               vrati se sa svojom četom u Sarajevo, a vezir pridruživši vojnike što ih imaše uza se
               ćehaja, krenu s ovima u Travnik, a otuda na bojište proti Rusima.</p>
            <p>U Bosnu nije se više povratio.</p>
         </div>
         <div type="chapter">
            <head>IV.</head>
            <p>Ali-paša Vidaić ne odvede svoje čete natrag u Zvornik nego ju predade svomu rođaku
               Mahmud-agi, a sâm pođe s Rustem-begom Altomanovićem koji ga bješe pozvao da sprovede
               neko vrijeme kod njega na njegovu dobru.</p>
            <p>U društvu svojih vršnjaka Ahmeta i Jusufa, sinova Rustem-begovih, ugodno su mogli
               prolaziti dani Aliji Vidaiću. Sva trojica bijahu veliki ljubitelji lova, a u planini
               Majevici ima dosta lovine: srna, veprova, međeda, i druge divljači. Zato se Ali-paša
               unaprijed veselio boravku svojemu kod staroga Rustem-bega.</p>
            <p>Drugi dan kako su stigli u Zvornik prispije za njima i Husein-kapetan sa svojom
               četom. Četu ostavi da počine, a sâm pojaše prema kuli Rustem-begovoj. Pred kulom
               sjedio je stari sluga begov Zulfo.</p>
            <p>- Je li kod kuće Rustem-beg? - upita Husein-kapetan, zaustavivši konja.</p>
            <p>- Jest, kod kuće - odgovori Zulfo.</p>
            <p>- Sâm?</p>
            <p>- Ali-paša Vidaić je kod njega u pohodima.</p>
            <p>Huseinovo lice smrče se u tinji čas. Ne reče dalje ni riječi, već okrene konja i
               odjuri k svojoj četi.</p>
            <p>Zabezeknuto gledao je za njim starac Zulfo: »Nuto, pobježe! Čudan li je taj
               kapetan!«</p>
            <p>Niti jedan sat ne počivaše četa i morade krenuti dalje. Husein htjede da sada na
               povratku isprosi Mejru, no čuvši da je mrski mu Ali Vidaić u pohodima kod
               Rustem-bega, predomisli se i odluči da će poslije, kada se Vidaić vrati u Zvornik,
               pohoditi bega Altomanovića i isprositi ljubovcu svoju. Zlovoljan što je morao
               odgoditi svoju namisao, jahaše muče pred pješadijom, gledajući mrko preda se.</p>
            <p>Lijepa Mejra sašla u bašču kad je čula da odlazi Huseinova četa. Gleda djevojka četu,
               poznaje u njoj svoga dragog i suze joj zaliju crne oči:</p>
            <p>- Jaoh meni jadnoj! ode, a da me i vidio nije - zatuži turobno Mejra. - Poginut ću,
               Jurko, od boli, vidiš da se i ne obazire na me... Moj se Huso srdi, il ne mari za me
               - govoraše kroz plač ljubavlju zatravljeno djevojče.</p>
            <p>- Ne srdi se on na te, ljubezna - stade ju tješiti Jurka - već se ljuti da ti nije
               babu sama zatekao... Nisi l' čula, što nam Zulfo reče?... Sigurno je pošao da te
               isprosi, al nije htio da drugi saznadu o čem se radi.</p>
            <p>Mejra naslonila desnu ruku i glavu na rame Jurkino, pa sluša i ne sluša njezine
               riječi. Suznim okom i od čežnje napol otvorenih usta gleda za svojim dragim dok ga
               može pogledom sustizati.</p>
            <p>Njezina braća i s njima Ali Vidaić sašla također u bašču da vide kako odlazi velika
               četa Huseinova. Ta sva trojica ljube nadasve vojnički zanat, pa da propuste nagledati
               se takova prizora! Ni ne sluteći da je u bašči Mejra, približe joj se s boka na kojih
               deset koračaja a da ih djevojke ni opazile nisu.</p>
            <p>Ali-paša stade kao začaran, ugledavši nezastrto, divotno lice Mejrino.</p>
            <p>- Je li to Mejra? - upita on braću glasom, dršćućim od nekušanog utiska.</p>
            <p>- Jest, ona je! - odvrati Ahmet - a ona kaurkinja vazda je s njom, da joj vrijeme
               krati.</p>
            <p>Mejra ne ču tihi taj razgovor u svojoj blizini, jer čovjek u ljubavnom opoju obnevidi
               i ogluši za sav ostali svijet, nu Jurku ne minuše ti posve zbliza dolazeći
               glasovi.</p>
            <p>- Ajdemo, draga! - šapnu ona Mejri - motre nas.</p>
            <p>Mejra se trgnu i žarkim okom ošinuvši oko sebe, pokri lice koprenom i brzim korakom
               ode s Jurkom iz bašče.</p>
            <p>- Poplašili smo ju! - reče Ali, sabravši se ponešto. - Ma je krasna, braćo, ta seja
               vaša - primijeti Ali u svom zanosu u kom se još nije umio pravo snaći.</p>
            <p>Braća Mejrina nasmjehnu se toj primjedbi svoga druga, ne rekavši ništa.</p>
            <p>Od toga časa bijaše Mejra neprestanom, slatkom hranom misli i želja Alijinih. Mladić
               postade zamišljen i mučaljiv; lovi, jaše, razgovara se preko volje. Najvoli ostati
               kod kuće i šuljati se okolo kule, motreći neprestance u zastrte prozore Mejrine neće
               li ga odonud sunce ogrijati. No uzalud mu čekanje, uzalud nadanje. Mejra se
               nijedanput ne pokaza ni na prozoru, ni na trijemu, a u dvorište i u bašču silažaše
               samo onda kad je znala da je Ali-paša s braćom nekamo otišo. Ubogi Ali hoće da poludi
               od očajane ljubavi.</p>
            <p>Jedanput sustavi u dvorištu Jurku kad je baš nosila u vedrici hladne vode za svoju
               gospodaricu i drugu, i utisnu joj u ruku kitu cvijeća:</p>
            <p>- Tako ti bogomolje! - progovori Ali-paša - predaj tu kitu cvijeća Mejri i kaži joj
               neka me ne ubija i ne krije se preda mnom; kaži joj da mi je draža od očiju, da ju
               volim neg dušu, neg život svoj.</p>
            <p>Sažaljivim okom pogleda Jurka lijepoga mladića kojemu su te riječi iz dna srca
               tekle.</p>
            <p>- Žao mi te je, čestiti pašo! - reče Jurka nesigurnim glasom.</p>
            <p>- Ti me žališ? Zašto? Kazuj samo! Ne boj se! - saleti ju Ali.</p>
            <p>- Mejra već ljubi drugoga! - izusti Jurka potiho.</p>
            <p>- Drugoga? - ponovi Ali i usne mu poblijedješe, nu uza sve to činilo se je ipak da je
               bio pripravan čuti takav odgovor. - Ti znaš koga, imenuj ga! - nastavi Ali glasom
               koji je zanosio na zapovijed.</p>
            <p>- Ne smijem, gospodaru! - promuca Jurka i stade drhtati. Sad je istom uvidjela kako
               je ludo uradila, izdavši tajnu svoje gospodarice.</p>
            <p>- Moraš mi reći, ja ga moram znati - govoraše dršćućim glasom Ali, i pograbi grčevito
               Jurkinu ruku.</p>
            <p>- Ne mogu, ne smijem, gospodaru! - moljaše kroz plač djevojka. - Smiluj se i pusti
               me!</p>
            <p>Ali-paša škrinu zubima, ispusti djevojčinu ruku i pošeta dalje dvorištem.</p>
            <p>Jurka sva izvan sebe hrupi u Mejrinu sobu.</p>
            <p>- Što ti je, curo? - upita ju prestrašena Mejra.</p>
            <p>- Zlo uradih, Mejro! Ti ćeš me karati! - odgovori kroz plač djevojka i pripovjedi sve
               što se je maloprije zbilo u dvorištu među njom i Ali-pašom.</p>
            <p>- Umiri se! - utješi Mejra napol očajanu Jurku. - Dobro si uradila; sada će sigurno
               zamrziti na me i prije odavle otići. Ionako je na putu, meni i Huseinu.</p>
            <p>- A ta kita cvijeća koju ti po meni šalje, hoćeš li ju zadržati? - upita Jurka
               Mejru.</p>
            <p>Kod bosanskih muhamedovaca, kada momak šalje djevojci kakav ljubavni dar a ova ga
               primi, ili štoviše uzvraća, uzima se pod izvjesno da djevojka toga momka voli, i
               obratno. Kad zato Jurka spomenu Mejri darovanu kitu cvijeća, reče ova:</p>
            <p>- Zadrži ju samo za sebe. Ako ju vidi kod tebe, znat će da sam odbila njegov dar; ako
               ne opazi, svejedno; zna on i bez toga da za nj ne marim.</p>
            <p>Pri tome i ostade. Jurka zataknu cvijeće u svoju kosu, nu ono je prije uvenulo i ona
               ga baci a da Ali-paša od svega toga ništa vidio, ni znao nije. Od onoga svoga
               razgovora s Jurkom bijaše još mrči negoli prije, ter bi jedva koju riječ progovorio s
               Rustem-begom i njegovim sinovima, svojim drugovima. Kad ga ovi jednom upitaju za
               uzrok toga duševnoga raspoloženja, ispovjedi im Ali svu tajnu svoga srca i onaj kobni
               razgovor s Jurkom.</p>
            <p>- Sad čuste što mi je na duši - završi Ali-paša svoje pripovijedanje - znate zašto
               sam ovakav: Mejra ljubi drugoga!</p>
            <p>- To su djetinjarije mlade djevojke - uze stariji brat Ahmet tješiti prijatelja. -
               Mejra je još dijete; istom joj je osamnaest godina; šta ona zna o ljubavi? Prije pol
               godine bijaše u Gradačcu kod tetke u pohodima. Tamo se, kako nam sama povjeri, upozna
               s Husein-kapetanom, koji lijepim besjedama zaludi neiskusno djevojče i sada misli da
               joj bez Huseina nema života.</p>
            <p>- Dakle Husein je taj! - reče gorko Ali-paša. - Moj dušmanin, koji me iz dna duše
               mrzi i prezire!</p>
            <p>- Žao mi te je da se bez nužde pečališ - poče opet Ahmet - zar se tko brine za hire
               lude djece, kao što su mlade djevojke. Minut će nju to ludovanje čim se uda.</p>
            <p>Ali-paša ni ne sluša što mu drug govori, već ukočeno gleda jednim pravcem. Čelo mu se
               mršti, obrve stežu, a žilice oko slijepih očiju titraju. Tad ujedanput otvori usta na
               pakostan osmijeh.</p>
            <p>- Da, to ću uraditi. Njemu nek ostane ljubav, meni osveta - izusti poluglasno kao da
               sam sa sobom govori.</p>
            <p>Braća se zgledala, ne shvativši doseg Alijinih riječi.</p>
            <p>Ali-paša ode na to ravno k Rustem-begu i bez okolišanja zaprosi od njega Mejru.</p>
            <p>Starac se obradova, ogrli Aliju i tronut progovori: - Ne mogu željeti milijega zeta:
               rado ti dajem kćer svoju. Živi i budi srećan s njom.</p>
            <p>U jednom času bijaše tako odlučeno o budućnosti uboge Mejre, a nju nisu ni pitali,
               nit marili znati da li joj je to pravo, ili ne. Nemila je sudbina muhamedovske
               Bosanke. Otac se niti ne veseli ženskomu čedu kad mu se rodi, jer ono je stvoreno za
               harem, ne za svijet. U haremu se rodi, u njem živi, u njem umire, strana svijetu,
               vječna ropkinja tuđe volje, za djevovanja roditeljâ, kasnije vojna svoga. Usuprot
               nema veće radosti muhamedovskomu Bošnjaku već kad mu se rodi sin. Sinovi, oni su
               milinje i uzdanje očevo, oni su njegovi golubovi, njegovi sokolovi, jer oni će
               danas-sutra kad porastu, krotiti bijesne ate, vladat vjernom šarom i britkom ćordom,
               oživiti uspomenu slavnih djedova i ostati ugledom svomu potomstvu.</p>
            <p>I Rustem-beg ljubljaše nadasve svoja dva sina, nu ne manje ljubio je on i Mejru koja
               bijaše u svem slika i prilika pokojne mu žene. Mejri nisu bile ni pune četiri godine
               kad joj majka umrije; u najnevinijoj svojoj dobi osta ubogo dijete bez ljubavi
               materinske, bez njezina materinskog milovanja. Rustem-beg se ražali s toga i odsada
               bijaše dvostruko nježan i ljubezan s kćerkom, želeći joj donekle bar nadoknaditi
               gubitak majke. Gledao je on da gdje može ugodi svojemu djetetu, nu sada kad se je
               radilo o njezinoj udaji, ne pade mu na um da upita kćer je li joj po volji ta udaja.
               U Bosni nije to običaj; tu volja roditelja udaje kćeri često i proti njihovoj
               volji.</p>
            <p>Ne sluteći ništa zla pođe Rustem-beg u harem k svojoj kćerci da joj priopći skoru
               udaju. Čuvši Mejra kobnu vijest, osta kao okamenjena. Lice joj poblijedjelo, a
               nozdrvice od boli i gnjeva zadrhtale, kao da će u plač udariti.</p>
            <p>- Tako ti groba materina! - progovori djevojka iza male stanke glasom u kom se
               odavaše očajnost, gnjev i silovita bol ljubećega joj srca - ne udaji me za Aliju,
               babo! Ta udaja sigurna je smrt moja!</p>
            <p>Rustem-beg, iznenađen tim odgovorom svoje kćeri, omjeri ju ozbiljnim i radoznalim
               pogledom.</p>
            <p>- Zar ga mrziš?</p>
            <p>- Ne mrzim ga, al ljubim drugoga! - odgovori Mejra. - Nećeš se srditi kada čuješ
               koga. Slavna je roda, bogat je, lijep i junačkoga srca - ti ga poznaš -
               Husein-kapetana.</p>
            <p>- Huseina? - trgnu se Rustem-beg.</p>
            <p>- Njega, bâbo moj, njega! - potvrdi djevojka i ispripovjedi ocu svoje ašikovanje s
               Husein-kapetanom, počam od Gradačca gdje se je s njim, kad je bila kod tetke,
               upoznala, pa do najnovijega sastanka u bašči. - Ono posljednji put - završi djevojka,
               kad je, vraćajući se s Orlova polja, htio se k tebi navrnuti, sigurno je imao nakanu
               isprositi me. Slučaj htjede da je tada odustao od svoje nakane, a uto ga drugi
               preteče.</p>
            <p>- Valjda je suđeno tako - reče Rustem-beg. - Ja sam te Aliji već obećao, sad se više
               ne da ništa promijeniti. Za mjesec dana doći će svatovi po te, a dotle gledaj da ti
               srce ozdravi. - Na te riječi izađe beg Altomanović, s mrkim licem iz Mejrine
               sobe.</p>
            <p>Rustem-beg nije se više ljutio na Huseina. Od onoga časa kada je u čadoru bega
               Kulenovića kazao ćehaji istinu u lice ter izjavio da nije voljan ići u pomoć
               Avdurahimu veziru, opsjednutomu u sarajevskoj tvrđavi. Od toga časa je Husein ušao u
               volju Rustem-begu jer je ovaj vidio da mladi kapetan nije slijepo oruđe osmanlijsko
               nego da radi onako kako mu um i srce kaže. Stoga mu bijaše upravo nemilo čuti da se
               Husein i Mejra ljube, a on mora da razvrgne tu ljubav i uništi nade mlađahnih
               ljubavnika.</p>
            <p>Nu tu ne bijaše već lijeka, ni pomoći. Rustem-beg je dao riječ Aliji Vidaiću, a on je
               dosele svakomu umio održati riječ, pa da ne bi jedincu svoga najboljega prijatelja.
               »Valjda je suđeno tako!« ponavljaše starac u sebi, razmišljajući o tom neugodnom
               događaju.</p>
            <p>Ostavši Mejra sama u svojoj sobi, popade se sva očajna obim rukama za glavu i briznu
               gorko plakati. Nadođe Jurka, čuje što se je dogodilo i od tuge ne može da smogne i
               jedne riječi. Htjela bi da tješi nesrećnu drugaricu, a osjeća da joj samoj treba
               utjehe, jer ju je već počela savjest gristi da je samo ona kriva nesreći Mejrinoj,
               izlanuv se pred Ali-pašom o tajnoj ljubavi begove kćeri.</p>
            <p>- Još nije sve propalo! - skoči ujedanput Mejra s meka dušeka i oko joj planu
               neobičnim žarom. - Još imam jednu nadu... dat će Alah, pa me ona neće prevariti.
               Husein me ljubi, a junak je od mejdana, on će me na silu oteti kad me oni s dobra
               neće da mu dadu.</p>
            <p>- Trebalo bi mu za dobe poručiti - primijeti Jurka.</p>
            <p>- To je tvoja briga, Jurko! - Tu skide Mejra s vrata jedan niz đerdana od žutih
               dukata i tisnu ga Jurki u ruku. - Evo uzmi i nađi uzdana momka koji će donijeti taj
               glas Huseinu. Samo neka odmah krene, jer ću poginuti od želje čekajući njegovu
               poruku.</p>
            <p>Jurka pođe odmah da izvrši Mejrin nalog. Njezin bratučed Frano, uzdan momak, zajaše
               sat kasnije paripa i odjuri kao poruk k Husein-kapetanu.</p>
            <p>Tri dana poslije isprosa oprosti se Ali Vidaić s Rustem-begom da se vrati u svoj
               Zvornik. Na rastanku ogrli ga Rustem-beg i reče: »Kupi poizbor svatove i dođi što
               prije; za mjesec dana valja da odvedeš djevojku«.</p>
            <p>Starac nije bez razloga preporučio Aliji da kupi poizbor svatove. Čuvši od Mejre za
               njezinu ljubav s Huseinom, poboja se odmah da bi moglo do otmice doći, nu taj svoj
               strah je ipak zatajio budućemu zetu.</p>
            <p>Sinovi Altomanovićevi isprate na konjima svoga prijatelja daleko preko međe svoga
               begluka. Praštajući se s njima, reče im Ali-paša: »Pazite mi na Mejru, čuvajte ju od
               Huseina!« Braća mu zadadu vjeru da će mu ispuniti želju i krenuše svaki na svoju
               stranu.</p>
            <p>I otac i braća i budući vojno boje se Huseina, zaziru od njegove osvete. Znadu oni da
               će Bošnjak zaboraviti prije oca i majku, pregorjeti blago, sjaj svijeta i sam život
               negoli će dati da mu tko preotme neljubljeno još njegovo drago.</p>
            <p>Svake noći, poslije odlaska Alijina, stražare oružani ljudi u dvorištu, u bašči i oko
               cijele kule Rustem-begove. Mejri se je reklo da je to radi hajduka koji su se počeli
               u okolici javljati, nu ona je ipak slutila da se te straže namještaju od straha pred
               Huseinom. Ta i prije bijaše hajduka, nu straže nisu čuvale begove kule.</p>
            <p>Najmljeni glasnik Mejrin Frano povrati se isti dan kad je otišao Ali Vidaić i donese
               od Huseina poruku Mejri da će ovaj odmah doći čim se Ali-paša vrati u Zvornik. I
               zbilja, peti dan po odlasku Alijinu, stiže Husein i ujaše u Rustem-begovu kulu.</p>
            <p>Rustem-beg Altomanović dočeka vrlo ljubazno mladoga kapetana i ponudi ga kavom i
               čibukom. Ne čekajuć dugo poče Husein odmah govoriti o onom rad čega bješe došao.</p>
            <p>- Čuo sam, dedo, da si obećao Mejru Aliji Vidaiću?</p>
            <p>- Tako je, sinče! - potvrdi starac.</p>
            <p>- To je zlo, dedo - produži Husein - jer ja se i Mejra milujemo, a ja Mejre
               pregorjeti ne mogu. Znam ja da i ti ne možeš pogaziti svoje riječi, al baš zato velim
               da je zlo, i bit će zlo.</p>
            <p>- A zašto?</p>
            <p>- Jer će sablja među nama suditi čija da bude Mejra, ako Ali ne odstupi; jednog od
               nas dvojice mora nestati... Dođoh ti to reći da svjetuješ Aliji neka drugu ljubu
               traži, a ostavi meni djevojku koju sam odabrao i koja želi samo za me poći.</p>
            <p>- Svjetovat mu ne mogu ništa, al ću mu javit što od njega tražiš - reče
               Rustem-beg.</p>
            <p>- Učini to, a što ti odgovori, poruči meni.</p>
            <p>Rustem-beg dade mu vjeru da će mu ispuniti želju.</p>
            <p>Husein na to ustade i oprosti se sa starcem koji sav tronut isprati kapetana do na
               dvorište, gdje ovaj zajaše bijelca i ispade iz kule.</p>
            <p>Rustem-beg vratio se natrag u svoju sobu i postade mrk i zamišljen. »Žao mi ga je«,
               govorio je sam sobom, »jer je viteška srca i ljubi moje dijete. Da se je na vrijeme
               javio, bio bi danas mojim zetom. Zašto ne imam dvije kćeri. Onda bi Mejru dao
               Huseinu, a drugu Aliji!« Prvi put u životu poželio si Rustem-beg dvije kćeri, tako mu
               bijaše nemilo suparništvo ovih dvaju mladića, nu starac nije slutio da je Ali više od
               osvete isprosio Mejru negoli od ljubavi. Da je to starac znao, tko zna kako bi stvar
               krenula bila!</p>
            <p>Iza rešetaka prozora gledaše Mejra svoga dragoga kako jaše kroz dvorište, Husein,
               obazirući se prema haremu, opazi sliku drage iza prozora i srećan da je bar to vidio,
               pozdravi ju uzmahom glave, zatim lijevom rukom uhvati po sredini demeškinju u zlatnim
               koricama i diže ju prema svom licu, pokazujući ju ljubovci. Ona ga je razumjela.</p>
            <p>- Sabljom ćeš me oteti, je li? - govorila je sa zanosom Mejra, kao da se s njim
               razgovara. - Alah ti pomogao, junače moj!</p>
            <p>Podalje od kule srete se Husein s Jurkom koja se tamo, ne zna se da li naumice ili
               slučajno nađe. Mladi kapetan progovori s njom živo nekoliko riječi, podbode zatim
               vatreno konjče i poput vihra odjuri poljem prama zapadu, put Gradačca.</p>
         </div>
         <div type="chapter">
            <head>V.</head>
            <p>Rustem-beg pošalje sutradan starijega sina Ahmeta u Zvornik k Aliji Vidaiću da mu
               javi sve o pohodu Husein-kapetana. Čuvši Ali-paša tu poruku, sjede i napisa pismo
               Huseinu gdje mu ovako odgovara: »I pravo je da nestane jednoga od nas, jer dok sam
               živ, neću zaboraviti tvoje uvrede od Orlova polja. Hoćeš da sablja sudi čija da bude
               djevojka, a ja velim da drukčije ne bi smjelo ni biti: tko hoće da dobije Mejru,
               treba da ju osvoji sabljom, a ne medenom riječi, što nije posao za junaka«.</p>
            <p>Husein primi pismo, pročita ga i planu kao oganj, smota i uzdignutom pesnicom reče:
               »Čekaj, hvalisavče!« Zajahao odmah konja i s dvjema slugama poletio u Modrič k uzdanu
               prijatelju, da se dogovori s njim kako da otme djevojku.</p>
            <p>Po muhamedovskom običaju u Bosni dao je međutim Ali-paša, kao ženik, dogotoviti
               mladoj svečane haljine: dimije, ječermu, jelek, anteriju, feredžu, pa fino-fesić i
               peču. Sve su haljine od najskuplje svile, bogato zlatom i srebrom izvezene i biserom
               iskićene. Dimije i ječerma su crvene, jelek i anterija sjajnomodre, a feredža, kao
               što obično, zelene boje.</p>
            <p>Kad bijaše to gotovo i pošto je Ali-paša kod kuće naredio sve što treba za doček
               mlade i svatova, spremi se na put po djevojku. Samo se kaže da je poveo sa sobom
               veliku svatovsku četu, jer bez toga ne ide se po djevojku, osobito gdje se zna da ju
               drugi preoteti kani. U četi su sve sami poizbor junaci, prijatelji Alijini iz
               Zvornika i okolo njega. Za djevera uze Mahmud-agu Vidaića, bratića svoga, a za
               svatovskoga starješinu Tuzlu-kapetana.</p>
            <p>Treći dan podvečer stigoše svatovi u mladine dvore. Rustem-beg i njegova dva sina
               radosno ih primaju ter vode goste u gornje odaje, gdje su gosti počinuli, a poslije
               posjedali k večeri kojom ih je domaćina obilno podvorio. Jurkin bratić Frano odnese
               još iste noći Husein-kapetanu glas da su svatovi došli, i da će prekosutra zorom
               povesti sa sobom djevojku.</p>
            <p>Mejra nije klonula duhom s dolaska svatova. Zna ona da njezin Husein na nju misli. On
               joj je sva nada i uzdanje. Njezina tetka Šerifa, žena Nuri-age Medančića iz Gradačca,
               došavši Mejri za jenđu u svatovima, koja je voljela Huseinu nego Ali-paši Vidaiću,
               stala ju još sokoliti: »Ne boj se, dijete«, govorila je ona, gladeći rukom Mejru,
               »Husein je junak, on će te preoteti«.</p>
            <p>Djevojki je milo slušati te riječi, one ju jâčē i sokole u teškom položaju u kom bi i
               snažniji duh lako malaksao.</p>
            <p>Sutradan bijaše velik blagdan kršćana katolika: Mala Gospa. Sa svih strana grnuše
               pobožnici u Zovik, koji imahu tamo svoju župu i svoga ujaka (fratra), da budu kod
               svete mise i da čuju riječ božju koja ih u vjeri i u dobru krijepi. U kukavnoj
               daščari, što bi imala biti crkvom, kućom božjom, čitaše starina župnik fra Anto svetu
               misu, koju je njegovo maleno, ali pobožno i čestito stado uz vruće molitve slušalo, a
               kasnije se naslađivalo nebeskom hranom svete propovijedi.</p>
            <p>Kraj Zovika, nedaleko od kule bega Altomanovića, bijaše pod brdom česma hladne vode,
               zaklonjena uvijek sjenom od više stoljetnih hrastova koji stajahu tu kao na prednjoj
               straži šume koja se je dalje sterala uzbrdice. Ovdje su znali zovički župljani koji
               bijahu iz daljnjih mjesta poslije službe božje sjesti i blagovati što je svaki sa
               sobom od kuće ponio, a k njima bi se znalo pridružiti svijeta iz Zovika, stara i
               mlada, od obojega spola, pa se je čestoput mladež uhvatila u kolo i tu uz pjesmu i
               igru po koji sat veselo sprovela. Lijepa Mejra, kojoj se je veoma mililo kolo i
               pjevanje, više puta bi poručila po Jurki da zaigraju kolo, a ona bi s kule uživala
               gledajući lijepu zabavu mladoga svijeta.</p>
            <p>Kad je kršćanska mladež danas čula da se Mejra udaje i da će je sutra odvesti
               svatovi, dogovori se da će Mejri prije odlaska ugoditi kolom i pjevanjem. I stale
               najprije djevojke među kojima bijaše također i Jurka, u hrpu, pa zapjevale pjesmu
               koju je Mejra od svih najvoljela. Bijaše ona baš na prozoru, gledajući kroz rešetku
               prama česmi otkud joj dopriješe do uha poznati glasovi. Suznim okom sluša pjesmu koja
               je danas osobito odgovarala rapoloženju njezine duše. Kad su djevojke u sredini
               pjesme stale pjevati:</p>
            <p>
               <l>Oj lijepa mlada djevojko!</l>
               <l>Što i ti ne ideš u kolo?</l>
               <l>Zar nemaš dragog u kolu?</l>
               <l>Ona mu kroz plač govori:</l>
               <l>Prođi se, momče, srdašce!</l>
               <l>I ja sam kolo igrala</l>
               <l>Kada sam dragog imala.</l>
               <l>A sada kolo ne igram,</l>
               <l>Jer mog dragog tu ne imam;</l>
               <l>Njegov je prsten kod mene,</l>
               <l>A moj je vijenac kod njega.</l>
            </p>
            <p>trže se djevojka od prozora, savi se tetki oko vrata i kroz plač progovori:</p>
            <p>- Tetko rođena, trnov li će mi biti vijenac ako mi dragi ne dođe.</p>
            <p>Kod muhamedovskih Bošnjaka ne upotrebljava se doduše vijenac kod udaje djevojaka, kao
               što uopće ni vjenčanja nema, nu zato svaka muhamedovska Bosanka zna što je vjenčanje
               kod kršćanskih Bošnjaka, razumije taj običaj i dobro ga shvaća u pjesmi i običnom
               govoru.</p>
            <p>- Što govoriš, jadna? - ukori ju tetka - da ne dođe po te gdje ti je vjeru dao?</p>
            <p>Djevojka zamuknu i priđe opet k prozoru. Kod česme uhvatilo se sada oveće kolo, sve
               sami kršni momci i glavite djevojke. Uz laganu poskočnicu raznjihalo se kolo da ga
               bijaše milota gledati. Ali ne potraja dugo i u jedan tren, kao da bi presjekao,
               prestade se kolo vrtjeti i pjesma utihnu. Očito je bilo da je nešto smelo tu zabavu.
               I bijaše tako. Dvije porodice kršćanske iz sela Bijele koje prve krenuše na put kući
               vratiše se ujedanput natrag i u velikom strahu priopće drugima da su u gori, pol sata
               od česme, naišli na veliku četu Turaka, oružanih kao da će na din-dušmanina udariti.
               Sve bijaše uvjereno da su to hajduci, i ljudi se dogovore da će se, obašav šumu i
               planinu, u društvu vratiti doma. Krenuše odmah na put da za dana još stignu kući.
               Zovičani pođu također u svoje selo. U razlasku pristupi Frano k Jurki i reče joj
               tiho: »To je Husein. Kad se noć uhvati, on će krenuti dalje«.</p>
            <p>Jurka ne imaše prečega posla nego odnijeti tu vijest mladoj udavači. Od radosti ogrli
               ju Mejra i okrenuvši se k tetki reče joj veselim glasom: »Sad sam umirena, sad nek me
               slobodno povedu svatovi«.</p>
            <p>U kuli begovoj pođe sve rano na počinak, jer sutradan trebalo je ranim jutrom krenuti
               na put. I zbilja već u zoru čuo se glas Tuzle-kapetana, svatovskog starješine: »Na
               noge, junački svatovi, valja nam voditi djevojku; kratki su danci, a dugi konaci!«
               Sve skočilo na noge i stalo se spremati. Rustem-beg Altomanović, njegova dva sina
               Ahmet i Jusuf i brat mu Mustaj unišli u harem i stupili u sobu Mejrinu koja ih s
               tetkom spremna čekala. Starac se suznim okom oprosti s kćerkom: »Srećno pošla, Alah
               te pratio svojom milosti svega života tvoga!« Ogrlio i izljubio kćer, što isto
               učiniše za njim braća i stric njezin.</p>
            <p>Djevojci je teško rastati se s rodnom kućom u kojoj je dosadanji vijek, najljepše
               doba ljudskoga života, svoju mladost, svoje djevovanje sprovela. Još jednom pogleda u
               bašči najmilije svoje boravište, izgrli i izljubi vjernu svoju jedinu drugaricu
               Jurku, koja ju je tiho jecajući čekala na trijemu, i sađe sada u dvorište gdje ju već
               čekahu svatovi. Gizdavim hodom kao paunica pristupi Mejra k vatrenomu doratu i sluge
               joj pomogoše uspeti se na nj. Tetka Šerifa, njezina jenđa, sjede također na konja i
               sada svatovi, igrajući konje, ispanu iz dvorišta. Rustem-beg Altomanović i oba
               njegova sina iđahu također s četom svatovskom, pa je sam boležljivi Rustemov brat
               Mustaj ostao u kuli Altomanovića. Izišavši iz avlije, ispale svatovi nekoliko hitaca
               iz kubura u znak veselja a nekoji od njih gromkim grlom zapjevaše prigodnu narodnu
               pjesmu. Naprijed jaše Tuzla-kapetan, svatski starješina, koji je u nuždi i
               zapovjednik čete; za njim jezdi ostala četa. U sredini jaše mlada na svom doratu koji
               obijesno poigrava, rekao bi čovjek od dragosti, kao da zna kakovo dražesno breme
               nosi. Uz mladu jaše s jedne strane jenđa, a s druge strane djever Mahmud-aga. Za
               mladom pristao mladoženja, a uz njega su otac i braća mladina, a za ovima ostali
               svatovi. Četa bijaše velika i izabrana. Kad su selom prolazili, zgrnulo se malo i
               veliko, i ne može da se nagleda tako poizbor kite svatova. Ljudi se klanjaju i
               dovikuju svatovima: »Sretan put, sretno doveli djevojku!« Zamakavši četa u šumu,
               promijeni posve svoje držanje. Pjesma i žamor prestade, svatski starješina iskušanim
               okom preza sad na ovu, sad na onu stranu, a i svatovi motre pozorno oko sebe i
               slušaju napeto.</p>
            <p>Tamo gdje put skreće prema jugu, vodeć u Tuzlu, na jednom pritoku Siboštice, u
               divljem predjelu, sjela velika četa oružanih ljudi. Oni sjede spodvitih nogu i puše,
               dočim im konji nablizu pasu po bujnoj travi. S jedne strane digla se steća planina, a
               s druge, u uskom razdoblju, prostire se prijatan lug koji s jedne strane obuhvaća
               bujna livada, sterući se poput zelena saga. Ti ljudi su četa Huseinova koja čeka
               svatove da im otme djevojku. Husein sjedi među njima, a do njega čovjek njegove dobe,
               glavit i mlađahan, otmjena lica i junačkoga pogleda. To je beg Zlatarević, stara
               bosanska korjenika, koji svoju plemenitu lozu vuku još iz srećne dobe domaćih
               bosanskih kraljeva kad su se njegovi pređi brojili među prve velikaše kraljevstva.
               Ostali su prijatelji Husein i iz Gradačca, Modriča, Dobre, Gračanice i drugih
               obližnjih mjesta, koji su se dragovoljno odazvali pozivu Huseinovu da mu budu četom
               kad pođe otimati djevojku.</p>
            <p>Za noći, po jasnoj mjesečini, oni su na brzim konjima preletjeli prostor između
               Zovika do toga razdolja i tu su uhvatili zgodno mjesto da dočekaju svatove s
               djevojkom.</p>
            <p>Husein je mrk i malo govori, kao čovjek koji ozbiljnu stvar očekuje. Beg Zlatarević
               nasuprot vedrim licem svaki čas kaže po koju riječ Huseinu kao da ga želi
               razgovoriti, nu uzalud. Jesensko sunce bijaše već dobrano prižeglo, uzvinuv se
               povisoko vedrom nebeskom svodinom. Iz planine duvao je hladan vjetar, ublažujući žegu
               sunčanu i zavodeći na san umorne oči. Nekoji od čete doista legoše na travu jer
               prošle noći nisu ionako ništa spavali. Beg Zlatarević ustade i pođe prema otvoru
               razdolja. Jedva što je učinio kojih dvadeset koračaja, kadli stade i okrenuv se pram
               Huseinu, glasno doviknu: »Evo naših!«</p>
            <p>Husein skoči na noge i drugi za njim. Straža od četiri konjanika koja je imala paziti
               na napredovanje svatovske čete, sve od Zovika pa do ovoga razdolja, vraćala se u
               skoku natrag. Kad je stigla, svi je zaokupe da čuju što je.</p>
            <p>- Sada će se spustiti nizbrdice. Četa je velika kao i naša, a vodi ju Tuzla-kapetan.
               Za nekoliko časova bit će tu.</p>
            <p>- Na konje! - zapovjedi Husein, i svi, što bi okom trenuo, sjeđahu na svojim konjima,
               prikupivši se u hrpu da čuju daljnje zapovijedi mladoga kapetana.</p>
            <p>Husein naredi da se jedan dio čete sakrije u lug i pusti svatovsku četu proći tako da
               joj može zakrčiti uzmak ako bi možda komu palo na um da s mladom uteku. Jedan dio
               pomaknu opet naprijed gdje prestaje razdolje i počima uzbrdica, da zaustave svatove
               ako bi se htjeli protući i pram Tuzli bježati. Treći dio, u kom bijaše Husein glavom
               i uz nj beg Zlatarević, zakloni se južnim rubom luga. Taj odjel imao je izaći pred
               svatovsku četu i sustaviti ju.</p>
            <p>Pošto je svaki bio na svom mjestu, počeše se svatovi puštati nizbrdice. Dosada veseli
               i razgovorni, zamukoše ujedanput svi kao obuzeti nekom slutnjom. Vidi svaki da je u
               tom razdolju lijepa prilika za otmicu. Svatski starješina šiba okom desno i lijevo,
               ali ne opaža ništa. Minut će skoro i lug, kad ujedanput zagrmi hitac iz kubure. Glas
               taj uzdrma Mejru kao pravednika glas trublje božje na dan uskrsnuća; oči joj planuše
               kao živi ugljen, a lice obasja luč slatke nade. »To je Husein!« reče ona potiho tetki
               pognav svoga konja k njezinomu. I jedva što bješe to izustila, hrupi Husein-kapetan
               sa svojim ljudima iz luga i stade na put pred uzbunjenu svatovsku četu. Djever,
               mladoženja, otac i braća natisnuše se oko mlade da je čuvaju i zaklone.</p>
            <p>- Što želiš od nas, da nam staješ na put? - zapita Tuzla-kapetan Huseina.</p>
            <p>- Vi svatovi - odgovori Husein jakim glasom da je jektala sva dolina - vodite
               djevojku koju mi je vaš mladoženja preoteo. Ja i on pogodismo se da sablja sudi čija
               da bude djevojka. Vi drugi svatovi i vi moji ljudi mirujte, ne treba da se med sobom
               gubite, nu ti Alijo Vidaiću, ako si junak a ne kukavica, izađi mi na mejdan, junački
               pa čiji mejdan, tomu i djevojka.</p>
            <p>Aliji Vidaiću zakrijese se oči, podbode svoga čilaša i ispanuv iz čete stade uz
               svatskoga starješinu.</p>
            <p>- Gotov sam da se ogledamo! - doviknu mu otuda Ali. - Pa da i ne bi išlo o djevojku,
               ta mi je prilika kao s neba pala jer već odavna žeđam tvoje krvi.</p>
            <p>- Tad hajde za mnom, hvastavče! - dobaci mu gromkim glasom Husein i okrenuv konja
               pusti se skokom na livadu.</p>
            <p>Beg Zlatarević prijaše sada k Tuzli-kapetanu i s njim se dogovori da se obje čete za
               mejdana mirno vladaju, i da onaj koji nadvlada slobodno odvede djevojku. Obje čete:
               svatovska i Huseinova poredaju se na livadi, jedna od druge razdaleko, da gledaju
               mejdan što će ga dijeliti dva mlada junaka. Među jednom i drugom četom na posebnom
               prostoru sjede na konjima svatski starješina Tuzla kapetan, beg Zlatarević, zatim
               Mejra, njezina tetka Šerifa, kao jenđa, djever Mahmud-aga Vidaić, pak otac i braća
               mladina.</p>
            <p>Mejra dršće kao šiba na vodi. Njezina duša koleba se od žestokih utisaka straha i
               nade, a srce joj kanda obumire i kuca samo istihana i nesigurno, kao vječni putnik
               koji ne zna da li je stao pred vrata raja ili pakla. Blijede usnice živo joj se
               giblju, ona šalje nebu molitvu za svoga dragoga, moli za njegov život, svoju
               sreću.</p>
            <p>Mejdandžije stale su već svaki na svoje mjesto, svaki na jedan kraj livade.
               Husein-kapetan potegnu britku sablju iz korica, na što i u Alijinoj ruci bljesnu gola
               sablja. Bijaše to svečan trenutak. Husein uznese k nebu crne svoje oči: »Ni u jasnom
               danu, ni u tamnoj noći tvoj gospodin nije te ostavio, niti mrzio!« šapnuše usne
               njegove početak sure »jasni dan«, i na to uzmahnuv sabljom u zraku, poleti poput
               munje proti Ali-paši. S druge strane Ali-paša pogna vatrena čilaša na Huseina. Borci
               nalete svom snagom jedan na drugoga. Ali-paša srećno odbi udarac svoga protivnika.
               Husein zamahnu i drugi, i treći put, nu Ali Vidaić svaki put dočeka na svoju sablju
               teški udarac da su sve iskre iz sabalja vrcale. Sada se borci razminu, uzmaknu nešto
               natrag i polete opet jedan na drugoga. Sada je svaki gledao kako da svoga protivnika
               s boka popane. Nu uzaludan bijaše to posao: oba konja razumiju najlakši potez uzde
               kao da su odrasla u samim mejdanima. Oba uzmiču, odskakuju, oblijetaju, okreću se na
               stražnjim nogama da se hitrije ne da ni pomisliti; ta oni su konjici od mejdana, sve
               uzdanje svojih gospodara. Vidjev Husein-kapetan da tim načinom neće doskočiti Aliji,
               odluči da će na nj kao prvi put navaliti. Okrenuv konja uzmače kojih trideset
               koračaja i tad u najvećem skoku poleti na Aliju Vidaića koji spreman čekaše na svom
               mjestu; nu tik pred Alijom spotače se konj o ovelik kamen, posrnu i pade na prednje
               noge tako žestoko da se je Husein kako bi se uzdržao u sedlu, upro sabljom o zemlju u
               koju mu se ona do sredine zarije. Poput munje priskoči sad Ali-paša i polegav po
               konju, da bolje zahvati, ošinu po glavi Huseina. Ovaj je doduše u tren bio trgao
               sablju iz zemlje i dočekao nekako udarac Alijin, nu u hitnji i kako mu bijaše
               nezgodno, nije mogao da odbije silovita zamaha. Bijelac skoči opet na noge, nu u isti
               čas kroz rasječenu bijelu čalmu i po blijedom licu Huseinovu briznu mlaz krvi, junak
               zakrivi očima, sablja mu ispadne iz desnice i on se zaljulja u sedlu. Ali Vidaić
               opazivši to, zaboravi u taj čas da ima pred sobom protivnika i prileti k Huseinu,
               dočeka ga, kako je padao, na ruke i prisloni mu gornji trup na svoje sedlo.</p>
            <p>Sva izvan sebe kriknu Mejra da je odjeknulo u kršnoj planini i onesviješćena sruši se
               s konja. Jenđa, otac, braća i djever priskoče k njoj da joj pomognu. Nasta metež i
               graja u obim četama. Tuzla-kapetan i beg Zlatarević priskoče odmah k ranjeniku, a za
               čas sakupe se oko mejdandžija obje čete, svatovska i Huseinova.</p>
            <p>U begu Zlatareviću uzavri krv, vidjevši krvava i onesviješćena prijatelja.</p>
            <p>- Lako je sjeći kad drugi ne može da se valjano obrani; to ne bijaše junački! - reče
               ljutito beg Zlatarević Ali-paši, na što ga ovaj bez riječi omjeri mrkim pogledom.</p>
            <p>- Ne vrijeđaj ga! - progovori Tuzla-kapetan. - Možda bi i ti na njegovu mjestu tako
               uradio.</p>
            <p>Huseina polože na travu i namjeste mu pod glavu smotan kaftan. Bijaše blijed kao
               mrtvac, a iz rane tecijaše mu obilna krv da je za čas bila oko njega čitava lokva. U
               to dojaše i Rustem-beg. Starcu bijaše žao mladića i ganut reče begu Zlatareviću:</p>
            <p>- Gledajte da mu zaustavite krv i otpremite ga do moje kule. Ako mu je suđeno
               ozdraviti, nek ostane tamo dok bude kadar kući krenuti. A nas - dodade zatim -
               pustite s mirom poći. Ali-paša je dobio mejdan, pa je stvar gotova.</p>
            <p>Tako se i dogodi. Svatovi krenu odmah dalje, ponesavši sa sobom onesviješćenu mladu
               koju je uzeo k sebi na sedlo stariji brat Ahmet. Za čas izgube se oni u prodoli te
               produže svoj put prama Tuzli.</p>
            <p>Huseinovi prijatelji ostanu oko njega, zaustave mu teškom mukom krv, zavežu mu tešku
               ranu, nasijeku zatim jataganima mladih stabalaca i naprave od njih nosila i na njima
               ponesu miloga ranjenika.</p>
            <p>Tužna lica jezdijahu uza nj njegovi prijatelji, nesrećni s nemile sudbine koja snađe
               ljubljenoga im druga. »Valjda mu je bilo tako suđeno!« govorahu potiho među sobom,
               podlažući se višim odlukama koje ravnaju ovim svijetom.</p>
         </div>
         <div type="chapter">
            <head>VI.</head>
            <p>Da se u Bosni kakav-takav red uzdrži, imenova sultan za tu zemlju novoga vezira koji
               je imao zamijeniti proćeranoga Avdurahima.</p>
            <p>Morali-paša, novi taj vezir, stiže u Bosnu proljećem 1829, baš onda kad se je
               skadarski paša Mustafa Bušatli, koga su Turci i Arbanasi Škodra-paša zvali, spremao
               na put proti Rusima, da umiri sultana koji mu je u velikoj stisci neprestanim molbama
               dosađivao da krene proti Rusima i zapriječi prijelaz preko Balkana.</p>
            <p>Mustafa-paša bijaše u to vrijeme znamenita osoba. Poslije smrti Ali-paše Janinskoga
               samo se je njegovo ime među Arbanasima spominjalo. Bijaše mu tada istom 25 godina i
               zapovijedaše već skadarskim pašalukom koji bijaše od pamtivijeka nasljedan u obitelji
               Bušatlija. I on bijaše neprijatelj Mahmudovih reforama. Nejedanput znao je reći da je
               vazda gotov šarom u ruci i u starom odijelu svojih predaka služiti sultanu, ali inače
               i u drugom odijelu nikada.</p>
            <p>Javno mnijenje u Turskoj pripisivalo je sve nevolje u kojima se nalazilo carstvo i
               sultan samo tim reformama i zato je Mustafa-paša preko volje i da se očito ne
               raskrsti sa sultanom krenuo proti Rusima sa svojim Arbanasima. S kojih 35.000 momaka
               kršne vojske stiže u Vidin i poče se spremati za otpor. Nu to je činio samo naoko.
               Glavna mu skrb bijaše da spasi svoju vojsku, znajući da će ga sultan, bude li od Rusa
               poražen i ostane li bez vojske, nadariti svilenim konopcem. Njegovi pouzdanici
               govorahu, sada smo među dva dušmana, Moskovom i sultanom; tko zna koga se treba jače
               bojati, koji je od te dvojice pogubniji.</p>
            <p>Nije zato čudo da ruska vojska nije nigdje naišla na ozbiljan otpor. Mustafa-paša, da
               je htio, bio bi možda mogao zapriječiti prijelaz Rusa preko Balkana. General Diebić
               prijeđe preko te planine s lakoćom koja je i njega samoga iznenadila. Nijedan grad,
               nijedna vojska ne mogaše mu se oprijeti. Posjednuvši Jedrene, odluči taj vojskovođa
               pitanje između tih dvaju velikih carstva.</p>
            <p>U Stambulu nastade velika uzrujanost. Turbani i nošnja janjičarska počeše se
               ovdje-ondje viđati, nezadovoljnici držahu tajne sastanke u kojima bješe zaključeno da
               će sultana zbaciti s prijestolja čim se prve ruske čete pokažu pred Carigradom.</p>
            <p>Sultan Mahmud, vidjevši taj opasni pokret, odluči od dvaju zla odabrati manje.
               Pošalje u ruski tabor svoga defterdara i kadi-askera da utanače s Rusima mir, a on
               isti dan kad su ova dvojica u tom poslu otputovala, stade užasno gospodariti u
               Stambulu. Urotnike i sve sumnjive osobe dade pohvatati i u času bijahu stambulske
               ulice pokrite lešinama pogubljenih nesretnika koji se usudiše snovati o zbačenju
               sultanovu.</p>
            <p>Poslanici sultanovi sklope međutim s Rusima mir uslijed kojega izgubi sultan
               podunavske kneževine.</p>
            <p>Mustafa-paša, čuvši za događaje u Stambulu, diže se s vojskom i približi k Rusima.
               Njegova nakana bijaše krenuti prama Carigradu te zbaciti sultana i uspostaviti stari
               red. Putem namjeri se na Ruse koji su ga morali držati za svoga neprijatelja, te ga
               pod generalom Geismarom potisnu natrag. Mustafa-paša ostade još duže vremena u taboru
               kod Filipopolja. S njim bijaše i nekoliko tisuća Bošnjaka koji su tamo stigli tek
               onda kad bijaše već prekasno. Velikim nametima izvadi on silan novac iz pokrajine u
               kojoj ležaše s vojskom, k tome dobi znamenitu svotu novaca od sultana za poduzetu
               vojnu. S tim se vrati Mustafa-paša kući da čeka bolju priliku za svoje nakane. S njim
               se raziđu i Bošnjaci i ponesu ogromni plijen u svoje planine.</p>
            <p>Na rastanku oproste se poglavice Bošnjaka i Arbanasa kao braća, kao saveznici: »Do
               zgode u Stambulu!« dovikivahu jedni drugima, a u tim riječima bijaše izražena njihova
               tvrda odluka, vojna osnova za skoru budućnost.</p>
            <p>Te Bošnjake dovedoše nekoji bosanski kapetani koje je Avdurahim vezir u zadnji čas
               još nagovorio da krenu na obranu sultana proti narodnomu dušmaninu Moskovu. Došavši
               oni pod Filipopolje gdje se sastaše sa Mustafa-pašom i njegovim Arbanasima, postadoše
               ubrzo kao i ovi, prividnim naime braniteljima, a uistinu zakletim dušmanima
               sultanovim.</p>
            <p>Sultan je za sve to dobro znao i zato je posve pravo imao, sudeći da pravi njegovi
               dušmani nisu u moskovskom taboru već u taboru Arbanasa i Bošnjaka. To ga i sklonu da
               se je požurio sklopiti s Rusima mir koji je za nj onako sramotno ispao. Sva Evropa
               čudila se toj nagloj odluci đaur-sultana, nu on je dobro znao što radi. Vladanje
               Bošnjaka u posljednje vrijeme, osobito događaji na Orlovom polju silno su pekli
               sultana na duši i on se zakle slavom svoga roda da mora slomiti snagu tvrdoglavih
               bosanskih velikaša. Divan carev uviđao je dan na dan sve to više da su ti bosanski
               muhamedovci izdajice, zlo kršteni đauri, i da carstvo neće imati mira dok im ne budu
               otete njihove povlastice i preimućstva.</p>
            <p>Morali-paša, koga bješe sultan poslao u Bosnu za vezira, imaše naputak da se posve
               mirno vlada i ne draži Bošnjakâ dok iz Stambula ne dobije daljnjih naloga. Uslijed
               toga dogodi se da novi vezir na svom dolasku u Bosnu nije ni kretao u Sarajevo, već
               je ravno pošao u Travnik, staru stolicu bosanskih vezira. Bošnjaci se tomu nemalo
               radovahu, misleći da đaur-sultan uvlači rogove i da se opet vraćaju vremena staroga
               reda.</p>
            <p>Međutim se je đaur-sultan spremao da lukavošću uništi glavnija lica bosanskih
               otpornika. On se je stoga vrlo slabo opirao kad je ruski poslanik kod carigradske
               Porte zahtijevao raskomadanje Bosne u prilog novo stvorenoj srpskoj državici. Sultan
               dozvoli to komadanje pod izlikom da se tobože imaju urediti stare granice među Bosnom
               i Srbijom. Turski komesari stignu u Beograd k Milošu knezu i tu bude ugovoreno da se
               ispravak međa ima najprije duž Drine obaviti. Komesari sultanovi, onda izaslanici
               kneza Miloša Veljković i Milosavljević, uzevši sa sobom inženjere, zađu najprije u
               zvornički pašaluk.</p>
            <p>Nastalo je proljeće 1829. Snijeg je već davno okopnio s bosanskih planina i brda, a s
               njim nestade glavne snage zimskoj dobi. Potoci i rijeke nabujali vodama, zelena trava
               uresila ravnice i doline, a i planine i brda stala već na se oblačiti zeleno ruho.
               Vrba i lijeska prolistale živim svijetlozelenim listom, a glog se okitio bijelim
               cvijetom. Najranije cvijeće jaglac i ljubica posulo brežuljke i doline, navješćujući
               milinje i krasotu najljepše dobe godišta.</p>
            <p>U gradu Zvorniku, sazidanom na strmom brdu Mlađevca, vladao je tada Ali-paša Vidaić,
               nasljedni beg zvornički i glavar zvorničkoga pašaluka. Kao orao na svojoj
               nepristupnoj klisuri, tako je Ali-paša sjedio u svom tvrdom, visokom gradu, opasanom
               dvojim jakim zidom, ne bojeći se navale svojih dušmana. Na gradskim bedemima zjaju
               golemi, starinski topovi, a u gradskim dvorištima ima dosta momčadi koja stoji u
               službi Ali-pašinoj. Od više mjeseci stanuje tu i Mejra, kćer Rustem-begova, sada žena
               Ali-pašina. Kao sužnju, koji prikovan lancem u tamnici čami, bez nade da će ikada na
               slobodu doći i riješiti se nesnosna stanja, tako su upravo i Mejri tekli dani u
               njezinom novom prebivalištu. Svaki dan ista žalost, isto očajanje, počevši od onoga
               nesretnoga časa kad ju je Husein-kapetan na mejdanu izgubio. On je i danas njezina
               jedina želja, goruća ljubav ranjenoga joj srca, ali ta želja, ta ljubav ubija njezinu
               mladost, podgriza klice njezina života. Oči mlade pašinice gotovo su vazda suzama
               orošene, lica upala, a usne kao da su izgorjele od nutarnje pečalne boli. Njezin
               vojno, Ali-paša, vidi svaki dan žalost svoje mlade žene, zna i njezin uzrok, nu ne
               ima srca tješiti ju. Isprva je mislio: jadnica je mlada, zaboravit će, nu opazivši da
               njezina sjeta biva sve to većom, poče gubiti nadu da će mu Mejra prikloniti ljubav
               svoju. Mladi paša bijaše nesretan u tom svojem uvjerenju; mrk i oborene glave hoda
               samotan po gradskim prostorijama, ne nalazeći nigdje mira ni pokoja. Svoju čast,
               blago, sreću rado bi žrtvovao da može u krasnoj ženi probuditi najmanji osjećaj za se
               i povratiti joj makar i samo jedan maleni dio prijašnjega zadovoljstva. Prije mjesec
               dana, samo da joj ugodi, dade u Zvornik dopremiti Jurku, njezinu drugaricu od malih
               nogu. Mejri prija društvo dobre seoske djevojke jer sada ima bar da se potuži stvoru
               koji ju je razumio. Kad su obje nasamu, ni o čem drugom i ne govore već o Huseinu i
               nesretnoj ljubavi njegovoj i Mejrinoj. Ali-paši je drago da je makar nečim ugodio
               Mejri, premda u drugu ruku zna da tim nije ni najmanje izliječio bolest njezina srca,
               nit u njem probudio saučešće za se.</p>
            <p>Mejra sjedi do prozora svoje sobe koji je otvoren, tako da popoldanje toplo sunce i
               blagi zrak proljeća prodire kroz rešetku kojom je prozor s vana zaklonjen.</p>
            <p>- Kako je vani lijepo! - progovori Mejra. - Još koji dan i sva će priroda
               oživjeti.</p>
            <p>- Tad će i tebi odlanuti, gospo! Bit ćeš mnogo veselija.</p>
            <p>- Nemoj, Jurko; nema meni veselja bez njega. Oh, da ga bar vidjeti mogu.</p>
            <p>- Ne boj se za nj; sigurno je već posve ozdravio; a vidjeti ga, što ti hasni? Bilo bi
               to zlo i po nj i po te.</p>
            <p>- Mislim, ozdravila bi onaj čas; srce mi kaže da bi tad bila najsretnija.</p>
            <p>- Ali te srce vara, gospo! Bila bi sretna jedan trenutak, a poslije stoput
               nesretnija. Ne vjeruj tomu što ti srce govori.</p>
            <p>- Kaži mi, Jurko, hoće li me Husein ikada zaboraviti?</p>
            <p>- Mislim da neće, a bolje bi bilo da zaboravi; to bi možda izliječilo bolest tvoga
               srca.</p>
            <p>- Ne, ne! Neka samo misli na me, bar dok živim, ta neće dugo trajati... Je li? u
               bolesti svojoj me je često spominjao?</p>
            <p>- Jest, gospo!, u najvećim bolima i kad bijaše izvan sebe, spominjao je tvoje
               ime.</p>
            <p>Jurka je to bar stoput Mejri kazala, nu ova je to tako željno slušala da ju je
               prečesto za to pitala.</p>
            <p>Treba znati da su Husein-kapetana sa mejdana teško ranjena donesli do kule
               Rustem-bega Altomanovića gdje je tri nedjelje dana bolestan ležao dok je utoliko
               prizdravio da su ga mogli kući otpremiti. U bolesti dvorila ga Jurka, jer je tako sam
               želio.</p>
            <p>- Oh, dragi moj! nesuđeni ljubimče duše moje! - zatuži Mejra i obuhvati uvelo lice
               obima rukama kojim između bijelih prsti prokapnuše vrele suze.</p>
            <p>- Opet plačeš, gospo! - opomenu je Jurka, naučena već gledati te prizore.</p>
            <p>- Mani se, mani,... bit će mi lakše... već mi je sada puno lakše.</p>
            <p>Uto stupi u sobu Ali-paša Vidaić. Jurka ga opazi, diže se odmah sa svoga mjesta i
               izađe iz sobe. Ali-paša pogleda Mejru, vidje zaplakano joj lice i namrgodi se:</p>
            <p>- Već su mi dodijale te tvoje suze, Mejro. Ja sam gledao da te razveselim, ali mi ne
               pođe za rukom. Ti si svejednako ovdje nujna i žalosna. Možda ćeš kod kuće, kod bâba
               svoga veselija biti. Sad je snijeg okopnio, za koji dan bit će sva planina u listu i
               nastat će za putovanje najljepše vrijeme. Ja ću te odvesti kući tvojoj, u pohode ocu
               i braći, pa ćemo ostati tamo dok je tebe volja.</p>
            <p>- Hvala ti, gospodaru, ne želim si toga. Volim ostati ovdje.</p>
            <p>- Šta? Ti ne želiš vidjeti oca, braću, svoj zavičaj gdje si se rodila i odrasla?</p>
            <p>- Oca i braću mogu i ovdje vidjeti; njima je lakše putovati amo, ako žele biti sa
               mnom.</p>
            <p>- A ja sam mislio da ti to želiš?</p>
            <p>- Ne, gospodaru! - odgovori Mejra. I uistinu ona nije željela da se vrati svojoj
               kući. Više put je i ona na to pomislila al se je uvijek zgrozila, sjetivši se da mora
               proći mimo mjesta gdje je za sav svoj život nesretnom postala, gdje je njezin dragi
               nemilim slučajem izgubio nju, a umalo i sam život svoj. A kod kuće? Tamo uboga nema
               ništa što bi ju veselilo. Otac i braća na strani su Ali-pašinoj, a to bi žalost
               njezinu još više hranilo. Huseina, znala je unaprijed, da ne bi nigdje mogla vidjeti;
               za to bi već skrbio njezin vojno i braća njezina. Jedini stvor iz njezina zavičaja
               koji je razumio njezine jade i trpio s njom, Jurka - uz nju je. Ona je zato živu
               istinu govorila rekavši da ne želi pohoditi svoj zavičaj.</p>
            <p>- Što, dakle, želiš? Kaži, sve ću ti ispuniti. - produži Ali-paša iza male
               stanke.</p>
            <p>- Ništa, Ali-pašo!</p>
            <p>- Da, da! - primijeti Ali-paša, kao za se. - Ti znaš da ono što želiš ne mogu ti
               ispuniti.</p>
            <p>Mejra je šutjela, a lice joj je bilo ledeno kao led. Njezino mučanje značilo je da je
               Ali-paša samo istinu izustio.</p>
            <p>- Ti si velika briga moja, Mejro! - poče opet Ali-paša.</p>
            <p>- Ja te u svem slušam, gospodaru! - odvrati Mejra. - Što tražiš više od mene?</p>
            <p>- Što tražim? - ponovi mladi paša drhtavim glasom Mejrine riječi i oko mu kao munja
               sinu od nutarnjega ganuća. - Ljubav tražim Mejro! To je što od tebe, žene svoje,
               želim.</p>
            <p>- Ljubav? - kriknu Mejra, uznesavši ponosito glavu. - Ti si ju u krvi ugušio!</p>
            <p>- Nesretnice! - planu Ali-paša i oštri kindžal sijevnu u uzdignutoj mu ruci. - Tako
               li odgovaraš meni, svomu gospodaru?</p>
            <p>- Na, ubij me! - reče Mejra, koraknuv naprijed. - Bolje je da poginem i sa mnom plod
               koji od tebe nosim.</p>
            <p>Mejra se već više mjeseci osjećala majkom, a to bijaše jedina utjeha Ali-paši u tom
               nesretnom braku. - Samo da mi rodi sina, pa će sve biti bolje! - znao je on često
               puta sam sebi reći, nadajući se da će nevino čedo koje željno očekuje, biti sponom
               koja će bar zbližiti oca i majku.</p>
            <p>Zato čuvši Ali-paša posljednje riječi Mejrine, baci žestoko kindžal u kut.</p>
            <p>- Umiri se! - progovori iza stanke mirnim i žalosnim glasom. - Ti si bolesna; ne znaš
               što govoriš... Tvoju dušu obavija oblak žalosti, ali će granuti sunce koje će
               rastjerati taj oblak. Ja ti praštam!...</p>
            <p>U taj par začu se silna graja i vika u prvom gradskom dvorištu.</p>
            <p>- Što je to? - upita se Ali-paša i hrupi napolje iz Mejrine sobe.</p>
            <p>U gradsko dvorište navrla sila ljudstva. Kakovih petnaest golačana[*] koje je
               Ali-paša u svom pašaluku upotrebljavao za uhodarske službe, doćeralo u dvorište
               petero svezanih otmjenih kršćana i dva odlična Turčina koji uz ove slobodni stupahu.
               Svezani kršćani bili su srpski izaslanici za uređenje granicâ među Bosnom i Srbijom:
               Veljković i Milosavljević i trojica inženjerâ, najmljenih iz Austrije. Ona dva
               Turčina bijahu Čakif-beg i Abdul-aga, turski povjerenici za taj isti posao. Svjetina
               oko njih grdi i psuje ih kao kakove zločince.</p>
            <p>- Šta su skrivili ti ljudi? - upita Ali-paša svjetinu kad je sišao.</p>
            <p>- Čestiti pašo! - poče smjerno izaslanik Veljković - svih nas najviši gospodar,
               svijetli padišah, odredio je da se imaju urediti granice među Bosnom i Srbijom. Moj
               poglavar, srpski knez Miloš u čijoj se službi nalazim, izaslao mene i evo moga druga
               da s ovom gospodom iz Stambula obavimo taj posao. Mi povedosmo ove ljude - pokaza na
               inženjere - te započesmo mjerenje u tvom pašaluku, nu dođoše tvoji najmljenici,
               golačani, pa ne samo da nam ne dadoše dalje mjeriti, već nas svezane, kao lopove,
               doćeraše ovamo.</p>
            <p>- Jer nam rekoše njihovi momci da će od tvog pašaluka dobar komad otkinuti - doviknu
               Ali-paši jedan od golačana.</p>
            <p>- I bit će tako čim sultan odobri ono što mi izradimo - progovori naduto Abdul-aga. -
               Pozivam te, pašo - produži sad, oštro gledajući Aliju Vidaića - da pustiš slobodne te
               ljude, jer inače uzet će se da si se usprotivio sultanu i njegovim zapovijedima.</p>
            <p>Ali Vidaić razabra odmah bistrim svojim umom o čem se radi. On uvidi da sultan, samo
               da oslabi svoje bosanske protivnike, ide komadati Bosnu u prilog Milošu koji je proti
               bosanskim begovima bio oduvijek pouzdan saveznik sultanov. Ali Vidaić ispravi visoki
               svoj stas i omjeri ponosnim pogledom drzovitoga Osmanliju pa reče:</p>
            <p>- Ako je istina što sam čuo, tad je njemu, gospodaru, mrsko; branit ću granice
               njegova carstva! Dok ja ovu sablju pašem i zapovijedam u mom pašaluku, neće se od
               njega ni gruda zemlje drugamo privaliti.</p>
            <p>- Zar tako mariš za volju sultanovu? - promuca kipeć od jada Čakif-beg.</p>
            <p>- Toliko, koliko i on za nas Bošnjake - odsiječe muževno Ali-paša.</p>
            <p>- Nevrijedniče! - povika Abdul-aga, zagrozivši se zgrčenom pesnicom Ali-paši. Ovaj
               dostojanstveno okrenu se i mahnu rukom svojim kavazima, koji podalje stajahu, spremni
               svaki čas na zapovijed svoga gospodara.</p>
            <p>- Ove ljude vodite u tamnicu i okujte ih u gvožđa - zapovjedi glasno Ali-paša.</p>
            <p>- Zar i nas? - zapitaše naglo Čakif-beg i Abdul-aga, mašivši se za balčake svojih
               sabalja.</p>
            <p>- Vodite ih! - ponovi Ali-paša jačim glasom, i kavazi spopadnu najprije turske
               povjerenike, razoružaju ih i s ostalom petoricom kršćana odvedu u tamnicu gdje ih
               okuju u teška gvožđa.</p>
            <p>Prezirnim okom pratijaše ih Ali-paša: - Moći ćete obveselit sultana da ste već
               svršili mučni svoj posao! - reče porugljivo za uzapćenicima i ode u svoje odaje, na
               što se malo-pomalo i svjetina posve zadovoljna raziđe.</p>
            <p>Ali-pašini sužnji sprovedoše u groznoj tamnici možda najtežu noć svoga života.
               Nijedan od njih nije bio vičan takovu stanovanju i zato čim je svanuo dan, stanu
               zaklinjati stražara koji im bješe donesao hljeba i vode, da ih pred pašu odvede.</p>
            <p>Prozebli i izmučeni nespavanjem stupe sužnji pred Ali-pašu koji bijaše radoznao čuti
               što traže od njega.</p>
            <p>- Što želite od mene? - upita ih ovaj kratko.</p>
            <p>- Čestiti pašo! - poče mekim glasom prije toli naduti Abdul-aga. - Mi smo careve
               sluge, a ovi kršćani imaju također svoga gospodara. Jedni i drugi moramo slušati što
               nam se zapovjedi. Nismo od svoje volje, već slušajući višu volju, zašli u tvoj
               pašaluk da radimo ono što nam je kazano. Pusti nas na slobodu i ne drži nas u tamnici
               kao lupeže i razbojnike.</p>
            <p>- Da vas pustim? - prihvati Ali-paša poslije kratka razmišljanja. - A tko mi jamči da
               malo za tim što vas pustim, ne nastavite opet što ste bili započeli?</p>
            <p>- Dajemo ti vjeru da nećemo - rekoše u jedan glas oba turska povjerenika.</p>
            <p>- I mi, gospodaru! - prihvate naglo srpski izaslanici i inženjeri.</p>
            <p>- Kad je tako - odluči Ali-paša - a vi ćete se zakleti, svaki po svom zakonu, da
               nećete više staviti nogu u moj pašaluk. Onda možete otići i kazati svojim gospodarima
               što vam se desilo.</p>
            <p>Komesarima ne preosta drugo nego se pokoriti volji odvažnoga paše.</p>
            <p>Čakif-beg i Abdul-aga uzevši abdest zakleše se na Koran, a kršćani u prisutnosti
               zvorničkog vladike, pred gorućim voštanicama prisegnu na sveto Evanđelje da neće više
               prestupiti granice zvorničkoga pašaluka.</p>
            <p>- Sad idite! - reče im tada Ali-paša. - Ako li mi još jedanput dopadnete ruku, onda
               ću vas ponaticati na kolce na pravoj međi, da vide koji za vama dođu kako Ali-paša
               umije bilježiti granicu Bosne.</p>
            <p>Komesari odoše pokunjeni, ali i sretni da su iznijeli žive glave.</p>
            <p>Sultan Mahmud i knez Miloš nisu više slali svojih komesara da urede granice. Oni se
               zadovoljiše time da su dvije-tri godine zatim priredili nacrte novih granica i kad su
               ih odobrili, poslaše ih petrogradskomu dvoru koji je najviše radio o tom da se Bosna
               u prilog nove srpske državice okrnji.</p>
            <p>*</p>
            <p>Za nekoliko tjedana poslije ovog događaja s komesarima Donese tatar bosanskoga vezira
               Morali-paše u Zvornik ferman sultanov kojim se Ali-paša svrgava sa svoje časti. To
               bijaše kazna kojom je sultan mislio uništiti drzovitoga otpornika u Zvorniku. Ovaj
               međutim nije se ni najmanje našao u neprilici, već je vladao u svom pašaluku kao i
               prije fermana. »Svoje volje ne puštam vlast iz ruke«, govoraše Ali-paša, »a tko hoće
               da mi ju silom otme, neka dođe!« Međutim do sile nije došlo. Ni sultan, ni vezir ne
               imahu snage da Ali-pašu oružanom rukom pokore.</p>
         </div>
         <div type="chapter">
            <head>VII.</head>
            <p>U Beogradu događahu se važne stvari. Mjeseca kolovoza 1830. stiže carski berat iz
               Stambula kojim se Miloš Obrenović imenuje nasljednim knezom srpskim. Tim se ispuni
               najvruća želja Miloševa, jer je sada njegovoj porodici bila osigurana vrhovna vlast u
               Srbiji. U isto gotovo vrijeme stiže i carski hatišerif koji dozvoljava Srbima razne
               slobode, po kojima su oni sada mogli slobodno ispovijedati svoju vjeru, birati sudije
               i upravljače svojoj zemlji, podizati škole, bolnice i tiskare, izdavati putne listove
               za svu carevinu. Osim toga bilo im je zajamčeno da osim godišnjega danka nemaju ništa
               plaćati otomanskoj Porti, da osim posadâ u tvrđavama nisu dužni trpjeti Turaka u
               svojoj zemlji, i napokon, da se ima sav turski posjed izručiti domaćim ljudima da
               njim upravljaju. Te slobode podijelio je sultan Mahmud »pokornoj raji« pod uvjetom da
               »ipak ostane njegovim podložnikom«.</p>
            <p>Pun radosti razasla Miloš u sve nahije pozive na skupštinu, urečenu na dan sv.
               Andrije na Vračaru, gdje se je imao pročitati carski hatišerif, a poslije toga Miloš
               Obrenović pomazati za nasljednoga kneza Srbije. K toj rijetkoj slavi pozva Miloš više
               odličnih gosti, kao Morali-pašu, vezira bosanskoga, Vehidži-pašu vidinskoga, Ali-pašu
               Vidaića, koga je u pismu nazivao svojim »dragim susjedom«. Iz Bosne dobilo je takove
               pozive više begova i kapetana koji bijahu poznati s Milošem. Bijahu to gotovo sve
               sami pristaše novoga reda, naravni saveznici kneza Miloša koji su skupa s njim
               željeli da se čim prije stegnu sloboštine bosanskih begova i kapetana. Ali-paša
               Vidaić nije se međutim osobno odazvao pozivu, bojeći se zavjere proti sebi, već je
               poslao tamo svoga bratića Mahmud-agu. Nu da i nije bilo straha pred nevjerom, teško
               bi se on bio odijelio od svoje kuće u kojoj je uživao najveću radost dosadanjega
               svoga vijeka. Mejra mu je prije godinu dana porodila sina i on je od to doba sav
               preporođen; čestoput na dan prigleda čedancu i srce mu se topi od radosti, kad mu se
               ono osmiješi, kad ga »bábom« zove, ili kad nesigurnim korakom, ispruženih ručica k
               njemu tetura. I mlada majka raduje se čedu, privija ga na svoje grudi i posiplje
               cjelovima i suzama, koje pomiješani osjećaj materinske ljubavi i sjete izmamljuje
               njezinim očima. Za nju je to djetešce najjača utjeha i ona je najsretnija kad nasamu
               može oko njega tetošiti i tepati mu slatke riječi. Ali-paša vidi to i u njem se budi
               nada da će to nevino čedo biti anđelom izmiriteljem među njim i majkom i da će ljubav
               što ju goji Mejra naspram čedu, istisnuti iz njezina srca ljubav koja ju je dosele
               činila nesretnom. Nu varava bijaše ta nada, jer ljubav prama čedu, i ljubav prama
               dragomu, ima svaka svoj korijen, svaka svoje tlo u srcu ljudskom, tako razdaleko
               jedno od drugoga, da jedna ljubav drugoj rastući nahuditi ne može.</p>
            <p>Jednoga krasnoga dana u prvoj polovici mjeseca rujna, kad je sunce već naginjalo na
               zapad, šetao je Ali-paša po dvorištu u hladu grabrovih stabala što bijahu duž
               gradskoga zida zasađena. Neugodne misli motaju mu se po glavi i kine mu dušu. Misli o
               nepromjenljivoj hladnoći Mejrinoj, o nemilosti sultanovoj i progonu koji je već
               započet svrgnućem njegovim kao glavara zvorničkoga pašaluka; misli o budućnosti svoga
               čeda koje mu je sada prva svetinja na zemlji. Uto hrupi u dvorište više njegovih
               slugu i jave mu da je u varoš ujahao bratić mu Mahmud-aga s još jednim drugom koji
               mora da je bogat beg, ili paša, jer da ima uza se sjajnu pratnju, ter sada oba jašu
               gore u grad.</p>
            <p>Ali-paša išeta na gradska vrata i stade svojim dobrim okom motriti jahaoce koji su se
               uz brdo penjali. Trojica jahala su naprijed. Jedan bijaše nedvojbeno Mahmud-aga,
               njega je najbolje poznavao. Kad stigoše bliže, upoznade i drugoga konjanika s desne
               strane: bijaše to Memić-aga, ajan srebrenički. Nu trećega došljaka, kad su već i
               posve blizu bili, nije poznavao. Ovaj zaustavi konja tik pred Ali-pašom koji ga
               radoznalo gledaše, pozdravi vrlo uljudno gradskoga gospodara i sjaše s konja, koga
               odmah jedan sluga iz pratnje prihvati. Bijaše to čovjek vremešan, crne brsti u licu,
               i crne, ali već dosta prosijede brade. Lice mu bijaše ljubezno i privlačivo, osobito
               kad bi počeo govoriti, jer tad su mu se usta obično smiješila. Bijaše to naoko čovjek
               veoma sladak, nu dobar poznavalac ljudi pogodio bi odmah da spada u onu vrst slatkih
               pojava kojim bezazleni ljudi smjesta, na najveću svoju štetu, povjeruju.</p>
            <p>- Ja sam vezir Bosne, Morali-paša - predstavi se vrlo uglađeno i slatko nepoznati
               prihodnik koji je u Stambulu imao prilike naučiti franačke adete. - Vraćajući se iz
               Beograda, vruće sam poželio da te pohodim, čestiti Ali-pašo, jer želim da postanemo
               dobri prijatelji, kao što jesmo pravi muslimani koji slušaju jednoga cara i boga.</p>
            <p>Ali-paša začudi se tomu posjetu i isprva je bio u očitoj neprilici što da odgovori.
               Za čas, pošto se je sabrao, pokloni se duboko veziru i umoli ga da pođe u njegov
               konak. Vezir, Mahmud i Memić-aga, pa Đul-aga sarajevski, koji bijahu u vezirovoj
               pratnji, zatim vezirov haznadar, pođu gore u dvore. Momčad iz pratnje smjesti
               Ali-paša u prvom gradskom dvorištu, gdje se ubrzo upozna i stade zabavljati s
               Ali-pašinim momcima.</p>
            <p>Srdačnom gostoljubivošću podvori Ali-paša svoje goste, davši im pripraviti obilnu
               večeru. Na srebrenim činijama nošahu sluge raznovrsna bosanska jela, kao jušad,
               pilav, pitu i napokon cijelo pečeno janje. Muhamedovci brzo jedu, zato kod večere
               malo se je pripovijedalo o tom što su putnici vidjeli u Beogradu. Nu poslije večere,
               kad bješe donesen čibuk, kava i šerbet, počeše putnici pripovijedati o svečanosti
               kojoj su glavom prisustvovali.</p>
            <p>- Do osam hiljada ljudi iz svih krajeva Šumadije - uze pripovijedati Đul-aga, davni
               prijatelj Miloša kneza - sabralo se da vidi tu rijetku svetkovinu. Razapeli šatore
               pred Beogradom, i tu prenoćili, a kad je granulo sunce, pođe sve veselo i u svečanim
               haljinama na Vračar da vidi što će dalje biti. Tu je već čekao knez Miloš sa svojim
               senatorima i cijelom skupštinom. Ne potraja dugo i uz sjajnu pratnju, u kojoj bijasmo
               i mi, dojaše Husein-paša beogradski, noseć zastavu sa tri tuga, i pozdravi raju. Knez
               Miloš pade na koljena, primi iz njegove ruke hatišerif kojim se Šumadincima daju
               slobode, poljubi ga i izruči svomu senatoru koji ga glasno pročita pred narodom. Sve
               stalo od radosti klicati, grliti se i cjelivati. Blagosivali i sultana koji je
               napokon uslišao njihove želje. Sutradan već, dobivši hatišerifom slobodu svoje
               vjeroispovijesti, iznesu odnekud Vlasi svu silu zvona i stanu kao pomamni u njih
               udarati. Na taj sijaset grnu malo i veliko u crkvu i tu vladika pomaza Miloša za
               kneza, tobože da se zna da je on i voljom boga đaurskoga postao »vladarom«. Sad je
               Miloš u svojoj zemlji čitav gospodar, a Šumadija je za nas izgubljena, jer, što je
               Turaka, valja da se odonud seli.</p>
            <p>- Sve je to djelo Moskova - primijeti Memić-aga - a i mi smo Bošnjaci tomu krivi. Da
               se prije dvije godine nismo razišli, već ma i drugim putem krenuli proti Moskovu, ne
               bi do toga došlo.</p>
            <p>Ali-paša se namrgodi, čuvši što reče Memić-aga, i pokaza tim da mu nije po ćudi
               slušati takav govor. Vezir, da stvar popravi, umiješa se u razgovor i progovori:</p>
            <p>- Okolnosti su bile tomu krive. Vezir Avdurahim, moj predšasnik, nije bio dobro
               gledan u zemlji, pa zato je onako ispalo. Da su Bošnjaci imali tada vezira po svojoj
               volji, oni bi bili izbavili sultana iz nevolje.</p>
            <p>- Tako je, upravo tako! - povladiše Đul-aga i Mahmud-aga, dok je Ali-paša očito
               obradovan s tih riječi ispod oka pozirao na vezira.</p>
            <p>Kad su se umorni putnici počeli razilaziti svaki u svoju sobu na počinak i jedan
               drugome zaželi »laku noć!«, zaustavi vezir Ali-pašu kod sebe i pozva ga da do njega
               sjedne na dušek. Znalično čekao je Ali-paša što će biti. Vezir poče iza male stanke
               ovako govoriti:</p>
            <p>- Nisam dosada imao prilike da govorim s tobom u četiri oka i pouzdano, zato sada
               dobro slušaj što ću ti kazati. Ti si, kako znaš, svrgnut kao paša zvorničkoga
               pašaluka jer si careve komesare i izaslanike kneza Miloša koji su bili poslani da
               urede granice među Bosnom i Srbijom dao okovati u gvožđa i bacio u tamnicu ter
               otpravio preko međe. Trebaš znati da je sultan morao tako s tobom uraditi jer je to
               tražio moskovski poslanik u Carigradu. Nu, istinu govoreć, sultanu je drago da si
               onako uradio, jer mu nije moglo biti pravo da se išta od Bosne, careve zemlje, otkida
               i pridaje Srbiji koja već i nije njegova. Zato te nitko nije napastovao ovdje kad si
               usprkos carskomu fermanu tu ostao. Ali fermanu se moraš ipak pokoriti, nu ne boj se -
               poče vezir tiše govoriti - izgubiti nećeš ništa. Mjesto zvorničkoga pašaluka dobit
               ćeš srebrenički koji je veći i bogatiji; ako imaš tvrdi grad ovdje, imaš i tamo,
               zamjena je nikad bolja. Pa onda, kad tamo budeš neko vrijeme i pokažeš se vjernim
               sultanu, ja ću prvi govoriti za to da te imenuje vezirom Bosne. Ja znam da ni meni
               nije ovdje opstanka; Osmanlija sam, a od tih zaziru Bošnjaci. Još malo, pa ću valjada
               i ja otići, - a onda samo do tebe stoji da ti pane u krilo zlaćena jabuka.</p>
            <p>Morali-paša govoraše tako slatko, tako prostodušno, da je mladi Ali Vidaić posve
               vjerovao njegovim riječima. Kad se obećaje čast i korist, prevare se i ljudi koji
               nisu baš lakomi na to, a kamoli neće čovjek koji za tim teži. Takav bijaše Ali-paša
               Vidaić. Čuvši zato što je rekao vezir, bijaše sav presenećen i u radosnoj smetnji
               prihvati i poljubi rub kaftana vezirova.</p>
            <p>- Hvala ti, svijetli gospodaru! - promuca Ali-paša. - Ja znam da me tvoja moć može
               podići.</p>
            <p>- To će mi biti prva briga čim se kući vratim. Dotle potrpi se i čekaj. Neće dugo
               trajati. - U tom se raziđu. Kad je Ali Vidaić već izišao bio napolje, nasmija se
               pakosno lukavi Osmanlija i reče: - Dobro da je tako lakovjeran taj bosanski pas.
               Siguran sam da će se uloviti u zamku koju ću mu lijepo nastaviti.</p>
            <p>Ali-paša, izišav iz sobe od vezira, postade na otvorenom trijemu svoga konaka. Bijaše
               silno uzrujan: »Ti ćeš biti bosanskim vezirom!« zujalo mu neprestano u ušima. Nasloni
               se na jedan stup trijema i složi ruke na prsima. Od istoka pomaljaše se iznad srpskih
               planina pun mjesec, rasvjetljujući čarobnim svjetlom svu okolicu. Šum divlje Drine
               udaraše u uho Ali-pašino, a hladan jesenski vjetrić duhaše mu u ugrijano lice. Čari
               prirode još jače razigrali živu maštu mladoga paše. »Da, ti ćeš biti vezirom!«
               govoraše u sebi. »Za čim čovjek teži, to navadno i postigne. Kad je ubogi dobrinjski
               govedar mogao postati srpskim knezom, zašto ne bih mogao postati bosanskim vezirom
               ja, potomak slavnoga roda, nasljedni beg zvornički, paša velikoga pašaluka?« Ovakove
               misli i osjećaji zaokupiše glavu i srce Ali-pašino, ne dajući mu oduška. U velikoj
               uzrujanosti, razigran slatkim snovima zamaknu u svoju sobu i spremi se na
               počinak.</p>
            <p>Sutradan, pošto bijaše sunce već dobrano odskočilo, krenu dalje Ali-pašini gosti. Beg
               zvornički, metnuo na se svečano odijelo da je sav sjao u srebru i zlatu, zajaše svoga
               vatrenog čilaša da isprati do izvan grada poglavicu zemlje, novoga vezira. Pustio se
               s grada dolje u varoš, među pune ulice svijeta koji se bješe zgrnuo da vidi glavu
               zemlje, sultanova namjesnika. Prijaznim okom motri vezir svjetinu od koje se neki
               duboko klanjaju, a neki u velikom strahopočitanju i ničice padaju. Ugledniji
               pristupljuju s pognutom glavom i usuđuju se cjelivati rub vezirova kaftana. Isprativ
               Morali-pašu iz grada, oprosti se s njim Ali Vidaić na najljubezniji način, a tako i s
               ostalim gostima: Memić-agom i Đul-agom sarajevskim i zatim se u skoku vrati natrag u
               svoj grad. Mahmud-aga imao je po nalogu Ali-paše otpratiti vezira do vode Drinače,
               otkud je vezir imao nastaviti put na Vlasenicu i Sarajevo u Travnik. Na rastanku reče
               vezir Mahmud-agi: »Drži se valjano kad dođe zgoda. Takove prilike su rijetke.« I
               Memić-aga i Đul-aga rekoše sličnih riječi Mahmud-agi, koji obeća da će se kako valja
               ponijeti. Bijaše očito da ova četvorica bijahu glede nečega u dogovoru.</p>
            <p>Od toga vremena tekli su Ali-paši dani s početka u spokojnom, a poslije u
               nestrpljivom očekivanju. Ta kazao mu je vezir: potrpi se i čekaj; neće dugo trajati!
               a prošla su već dva mjeseca, a željno izgledana fermana još uvijek nema. Već je
               nastala zima. Studeni vjetar ogolio stabla do zadnjega lista i mraznim svojim dahom
               ukrutio površinu zemlje. Ali-paša bješe već izgubio svu nadu, i bijaše uvjeren da se
               je vezir Morali-paša s njim samo našalio, ili ga lukavo iskušati htio. Nu doskora
               uvidi da se je varao. Oko polovice mjeseca studenoga stiže u Zvornik isti onaj tatar
               vezirov koji bješe pred godinu dana predao Ali-paši carev ferman o njegovu svrgnuću.
               Sad je donio drugi ferman kojim se Ali Vidaić, nasljedni beg zvornički, imenuje
               nasljednim pašom srebreničkim. Bijaše to veliko odlikovanje, krasna prilika za još
               veće časti i bogatstva. Dosada bijahu Vidaići nasljedni gospodari samo jednoga grada,
               a odsada pade im u nasljedstvo cio ogroman pašaluk. Slava, sjaj i mogućstvo Vidaićeva
               roda tim je osigurano. Tako je mislio mladi Ali-paša primivši carski ferman, i u
               velikoj radosti istaknu na najvišoj kuli grada obiteljsku svoju zastavu i dade u
               počast sultanovu fermanu ispaliti pedeset hitaca iz topova koji su ležali na gradskom
               bedemu. Po varošu puče odmah glas da je Ali Vidaić postao pašom srebreničkim i da će
               ostaviti grad zvornički, baštinu svojih djedova i prebivati u Srebrenici.
               Zvorničanima bilo je žao za svojim mladim gospodarom jer su ga štovali i ljubili kao
               junaka, kao dobra i pravedna gospodara i kao potomka drevna i glasovita roda koji je
               tim gradom od prastarih vremena vladao.</p>
            <p>Mali Ahmet - tako se zvaše po starijem bratu svoje majke sinčić Ali-pašin čujuć
               grmljavinu topova od koje se cio grad potresao, pritulji se plaho uz majku i dršćući
               slušaše gromornu tutnjavu.</p>
            <p>- Ne boj se, zlato moje! - govoraše mu Mejra smiješeći se. - Tvoj se babo veseli da
               je dobio za te veću baštinu. Dao bog da budeš silan i slavan i - dodade tišim glasom
               - mnogo sretniji od tvoje majke.</p>
            <p>- Amen! - reče Jurka.</p>
            <p>Vesela lica uđe u sobu Ali-paša. Opazivši ga sinčić pritrča k njemu i obuhvati ga oko
               nogu svojim ručicama. Ali-paša pusti se na dušek do Mejre i posadi dijete na koljeno;
               dijete tepajuć kazivaše ocu kako vani gruvaju topovi, da se je Ali-paša od srca
               smijao svojemu miljencu.</p>
            <p>- Sultan mi je oprostio - stade Ali-paša govoriti napram Mejri pošto je Jurka izašla
               iz sobe - štoviše, on mi je iskazao i veliku milost kakove već dugo ne pamte u Bosni.
               Postao sam nasljednim pašom srebreničkim što nije mala stvar. Zašto je skadarski paša
               Mustafa Bušatlija danas tako silan da isti Stambul pred njim dršće? Zato, jer mu od
               vjekova obitelj drži kao nasljedan skadarski pašaluk. Tako će, ako bog da, osiliti i
               rod Vidaića i brojiti se za koje vrijeme među prve porodice u Bosni.</p>
            <p>- Radujem se da se je ispunila tvoja vruća želja, gospodaru - reče Mejra, vezući
               sitan vezak - i da ti je sultan oprostio. Sada ćemo mirniji biti i neću se bar ja
               bojati sultanove osvete nad nama.</p>
            <p>- Sad se ne imaš više ničega bojati, jer mjesto osvetom, sjetio me se je sultan
               milošću svojom. Hvala mu na tom. Ja i moj rod bit ćemo mu zahvalni.</p>
            <p>- Kad si odlučio krenuti u Srebrenicu, gospodaru?</p>
            <p>- Ove zime neću odovud kretati. Bit će i tebi povoljnije ako krenem s proljeća.</p>
            <p>- Jest mi povoljnije, Ali-pašo; po zimi je tegotno putovati.</p>
            <p>I ostade na tom da će Ali-paša Vidaić s proljeća krenuti u Srebrenicu i preuzeti u
               svoju vlast onaj pašaluk.</p>
            <p>Begovi i kapetani bosanski nemalo se presenetiše da je Ali Vidaić postao nasljednim
               pašom srebreničkim. Prijatelji sultanovi radovahu se tomu, imajući uvjerenje da je
               sultan tim načinom predobio za sebe mogućega protivnika; dok su ga otpornici s kojima
               je do posljednjega časa Vidaić držao kleli kao odmetnika i izdajicu koji je za
               sultanov dar izdao svoju braću i prijatelje, samo da ugodi svojoj pohlepi za
               bogatstvom i časti. Među prijateljima sultanovim bijaše ipak jedan koji je o Ali-paši
               Vidaiću sudio isto onako kao i protivnici cara Mahmuda. Taj čovjek bijaše kapetan u
               Gradačcu Husein-beg, nesuđenik Ali-pašinice.</p>
            <p>Zavlada prava zima. Duboki snijeg pokrio zemlju i čuvao blago prirode, dok se ona s
               proljeća ne prene oda sna da uzradi ojačanom snagom. Ali-paša, čim je okopnio snijeg
               i topli proljetni vjetrovi osušili zemlju, napisa list Memić-agi, ajanu
               srebreničkomu, gdje mu javlja da će za mjesec dana stići u Srebrenicu i uzeti pod
               svoju vlast pašaluk koji je dobio od sultana. Ulak koji je odnesao to pismo
               Memić-agi, donese natrag odgovor od ovoga. Ali-paša snebi se od čuda, pročitavši
               kratki, ali odrješiti odgovor Memićev: »Dosele sam ja zapovijedao u Srebrenici«
               glasio je odgovor, »a jer nisam svrgnut, zapovijedat ću i dalje. Gospodara nad sobom
               neću trpjeti, a misliš li da tebi carski ferman daje pravo od moga jače, ti dođi«. U
               ono vrijeme takovo izazivanje nije bilo ništa neobična. Sultanova i vezirova moć
               bijaše tako slaba da je svaki radio što ga bijaše volja. Kapetani i begovi bosanski
               vodili su među sobom čitave porodične ratove, a vezir je morao mirno gledati krvave
               borbe, ne imajući snage da se umiješa i uspostavi red. Memić-aga bio je oduvijek
               vjeran pristaša cara Mahmuda, uzdanica njegovih vezira u Bosni, od njega bar ne bi se
               bio niko nadao da neće priznati pašom onoga koga je sultan imenovao; pa ipak bilo je
               tako!</p>
            <p>- Valja sablju opasati! - reče Ali-paša razmišljajući i razasla po varošu i okolici
               svoje momke koji sazivahu junake pod barjak svoga gospodara, a proti njegovu dušmanu.
               Za tri dana sabra se u gradu hiljada kršnih junaka koji se drage volje odazvaše
               pozivu Ali-pašinu. Ovaj bijaše već posve spreman na polazak. Mahmud-agi svomu bratiću
               preporuči ženu i dijete da pazi na njih dok se on po njih vrati iz Srebrenice kad
               odonud istisne Memić-agu. Mahmud obeća da će paziti na njih kao na oko u glavi. Nato
               uniđe u saračanu, pripasa britku sablju svojih djedova, zataknu u visoki pâs dvije
               krasne ledenice i srebrom okovani handžar, te oružan tako stupi u sobu Mejrinu.</p>
            <p>- Ostaj zbogom! čuvaj mi sebe i dijete. Oboje vas ima na brizi djever Mahmud! - To
               reče, ogrli ženu i poljubi ju u čelo među oči, pak pristupi k sinčiću, podiže ga
               snažnim rukama k sebi i vatrenim cjelovima izljubi. Na to se okrenu i ganut ispade iz
               sobe.</p>
            <p>- čuvaj se, gospodaru! - promuca Mejra za njim i dvije suze odroniše joj se niz lice.
               Ni sama pravo ne zna zašto joj je onako teško pri srcu, zašto suze roni. Je li ju
               boli da ne može ljubiti vojna koji tako nježno ljubi nju i dijete njezino? Ili ju
               rastužila misao zašto da nije Husein onaj koji se s njom oprašta, grleći nju i
               dijete? »Oh kako bi bila s njim sretna!« pomisli u sebi Mejra, »i takav rastanak s
               njim godio bi srcu momu, jer bi na njegovoj grudi mogla zaplakati i slušati iz
               njegovih usta milo tješenje, najslađi govor ljubavi!«</p>
            <p>U gradskom dvorištu dočekaše vojvode Ali-pašu, koji, uzjahav na konja, spusti se u
               varoš, a otud odjuri na poljanu pred varošom gdje ga je četa spremna čekala. Za
               nekoliko časova čuli se talambasi i svirale i četa žurnim korakom krenula put
               Srebrenice. Da ne umori svojih ljudi, dao je Ali-paša da se četa u svom hodu na više
               mjesta odmori i jelom i pićem okrijepi. Noć sprovedoše pod vedrim nebom, kao pravi
               vojnici, razapeli šatore i naložili stražarske vatre. Ranim jutrom krenu Ali-paša
               dalje i kad je polazio iz Ljubovije, otkuda ima samo još dva sata do Srebrenice,
               razredi što opreznije prednje straže koje su imale paziti da četa ne pane u zasjedu,
               ili nenadano ne nabasa na neprijatelja. U Ljuboviji čuo je naime Ali-paša da je
               Memić-aga već duže vremena spreman na otpor i prije dva dana, kad mu je iz Zvornika
               od nekoga prijatelja dopao glas da Ali-paša kupi četu proti njemu, da je sabrao pod
               svoj barjak hiljadu Turaka i pet stotina raje.</p>
            <p>Prednje straže, idući polagano jedan sat naprijed, stignu u uzak klanac, kao od
               naravi stvoren za zasjedu. Oprezno i držeći u ruci kubure s nategnutim orozom, zađu u
               gusti grmak i kukrik, čim bijaše zaraštena desna i lijeva strana klanca. Ujedanput
               puče puška. Jedan od prednjih stražara nabasa na zasjedu i bude pogođen ubojitim
               zrnom. Prasak puške, krik ranjenika smete prednje straže Ali-pašine. One se saberu i
               stanu oprezno, zaklanjajući se drvljem i grmljem uzmicati. Konjanici koji za njima
               jezdijahu kao potpora prednje straže, čuvši što se zbilo, pojure brzo natrag da jave
               Ali-paši koji je bio uz glavnu četu, da ne silazi s njom u klanac. Nu čim se počeše
               vraćati, stanu kao iz zemlje nicati Memić-agini ljudi s jedne i druge strane klanca,
               sipajući smrtonosna taneta na uzmakle. Većina ih zaglavi u zlokobnom tjesnacu i samo
               dvojica-trojica izniješe žive glave ter javiše svomu vođi nesretni događaj.</p>
            <p>Ali-paša, poznavajući dobro tu okolicu, zapovjedi četi da komad puta uzmakne, a tada
               povede ju uz planinu, uvjeren da tako mora zaći za leđa Memić-agi. Lakim trudom i
               pješaci i konjanici uspeše se na sljeme strme planine, jer Bošnjaku je šala verati se
               uz steće planine, a bosanski konj poznat je na daleko i široko kako se vješto umije
               penjati uz najveće strmine i spuštati se niz užasne provalije.</p>
            <p>Četa Ali-pašina sigurno bi i bila zašla Memić-agi za leđa, nu kad se je ovaj uvjerio
               da Ali-paša ne zalazi u klanac, pače da nadaleko nema ni traga njegovoj četi, pogodi
               odmah što njegov protivnik namjerava i krenuvši četu iz klanca odluči da će dočekati
               Ali-pašu u dolini koju su sa svih strana obuhvaćali brežuljci ogranaka planinskoga
               lanca što se vije oko Srebrenice. Ali-paša se začudi kad spuštajući se niz planinu
               nigdje ne nagazi na neprijatelja. Dade razvidjeti sav klanac, nu taj bijaše posve
               čist. Kad se uvjerio da su mu leđa i bokovi sigurni, krenu naprijed po obroncima
               planine koji valovito padahu u ubavu dolinu. Sad istom opazi da se je Memić-aga
               povukao natrag sa svojom četom i na protivnoj strani posio brežuljke koji gospoduju
               nad putem što vodi u Srebrenicu. Položaj Memić-age bijaše tako zgodan i Ali-paša
               uvjeri se na prvi pogled da tu neće preostati ino nego na juriš oteti ta mjesta i
               tada nezaustavno goniti dušmana do Srebrenice.</p>
            <p>Zaklanjajući se gustom šikarom od ljeskovine, dovede Ali-paša svoje pješake podno
               brežuljka na kom stajaše glavna sila Memić-agina. Čim ih ovaj opazi, pozdravi ih
               gradom taneta. Ali-paša, koji je svoju četu razdijelio na manje dijelove, zapovjedi
               da se juriša. Zvorničani ispale šarke na dušmane, potegnu ljute handžare iza pasa i
               uz gromovitu viku »Alah« polete uz brdo. Za nekoliko časaka pomiješale se obje
               neprijateljske čete u krvavoj borbi. Puške prestale pucati i samo katkad zapraska po
               koja kubura, nu zato handžar sijeva po zraku, šireći smrt i pokolj na jednoj i drugoj
               strani. Uz bojnu viku »Alah« čuje se jauk i pomaganje ranjenika i cika napadača kojom
               svaki sebe sokoli i podjaruje. Zvorničani navališe tako žestoko, biju se tako uporno,
               da su za četvrt sata odronili niz brijeg glavnu silu Memić-aginu. Sada priskoči u
               pomoć odio koji je čekao spreman na visočini s druge strane puta. Bijaše to ponajviše
               raja koju je Memić-aga oružao i u boj poveo. Oni koji su bježali, i oni koji su
               pritekli u pomoć, sastave se na putu što je između oba brijega kroz prodol vodio
               prama Srebrenici. Tu se sada bitka nastavi, a puške i kubure počnu iznova grmjeti.
               Obje čete bore se sada junački i nijedna ne uzmiče ni za stopu. Ali-pašu razljuti ta
               neizvjesnost i on pozva konjanike svoje koji su čekali u zakloništu izvan puškometa
               da navale. Tri stotine čilih konjanika polegnu po vatrenim svojim konjima i golim
               sabljama u ruci nalete kao zmaji na Srebreničane. U njihovim redovima zavlada metež i
               strava. Nekoji se očajno brane, neki, pobacavši oružje, daju se u bijeg. Memić-aga
               psuje i viče kao pomaman, bije sabljom one koji bježe, moli i zaklinje borce da
               ustraju, nu uzalud. Na sve strane počeli Srebreničani uzmicati, te povukli sobom i
               konjicu svoju koju bješe Memić-aga naprijed pomaknuo jer nije mogao da ju upotrijebi
               za obranu svoga položaja na brežuljcima. Konjica ta, vidjevši pješadiju u bijegu,
               pusti uzde konjima i kao vjetar odjuri pram Srebrenici gdje je prva donijela vijest o
               porazu Memić-aginu. Pješaci koji sretno umakoše handžaru i sablji Zvorničana,
               zastraniše u planinu i stranputicama stignu u Srebrenicu.</p>
            <p>Ali-paša je donekle progonio potučenog dušmana, nu kad se ovaj bio već na sve strane
               raspršio, zaustavi svoje junake, povrsta ih i u najvećem redu krenu dalje. Memić-aga
               se je zatvorio u svoju tvrđavu gdje je odlučio braniti se do skrajnosti. Izgubio je u
               okršaju više stotina ljudi, nu ostalo mu ipak preko hiljade momaka koji su se
               prikupili oko njega u Srebrenici da se bore proti Ali-paši. Hrane i streljiva imao je
               za više tjedana, za to se bješe već prije poskrbio. Ali-paša ude u varoš Srebrenicu
               bez ikakova otpora. Tu sazove sve varošane i pročita im carski ferman koji ga imenuje
               pašom srebreničkim. - Ja se ne umijem šaliti - reče Ali-paša, spravljajući ferman u
               njedra - tko se meni usprotivi, držat ću da se je usprotivio sultanu i bit će
               pogubljen. Isto tako, ako vidim da ko pomaže Memić-agi proti meni, dat ću ga
               pogubiti, jer radi za njega, a proti sultana. - Varošani se duboko poklone i raziđu
               govoreći: - Valahi, s tim se nije šaliti.</p>
            <p>Ali-paša smjesti jedan dio čete po kućama srebreničkim, a s preostalim dijelom
               utabori se izvan varoši. Tvrđavu u koju se bješe zatvorio Memić-aga, opasa tako da
               nije mogao nitko iz nje izlaziti niti u nju zalaziti. Znajući da u tvrđavi ima dosta
               hrane i streljiva, posla Ali-paša već treći dan nekoliko svojih ljudi u Zvornik da
               dopreme topove kojima je odlučio na tvrđavu udarati i prisiliti podsjedane da što
               prije polože oružje. Treći dan vrate se ovi praznih ruku iz Zvornika na veliko čudo
               Ali-pašino.</p>
            <p>- Zlo je, gospodaru - stade kazivati jedan od njih - izdala te tvoja krv i osvojila
               djedovinu tvoju. Isti dan što odosmo iz Zvornika, proglasi se bratić tvoj,
               Mahmud-aga, nasljednim begom zvorničkim, davši pročitati carski ferman u gradu i
               varoši. Žena tvoja i sin tvoj sada su sužnjevi Mahmudovi.</p>
            <p>Ali-pašu ošinu taj glas kao grom. Problijedio je, izvalio oči i otvorio usta, ali
               nije kadar ni misli uhvatiti, ni riječce izustiti. Vidi se da mu je ta vijest užasno
               potresla dušom. Njegovi prijatelji motre ga, žao im je vođe svoga, pa čekaju šta će
               im reći. Oni su gotovi slušati njegovu zapovijed i pomoći mu. Ujedanput planu kao
               žeravica Ali-pašino oko i lice mu podbi laki rumenac jara. - Junaci! - progovori on
               jarosnim, drhtavim glasom - ja sam izdan, na vjeri izdan. Sultan i vezir izdaše me, a
               srebrenički ajan i moj rođak Mahmud-aga samo su oruđe u njihovoj ruci. Sve što je
               učinjeno proti meni, bilo je po dogovoru i ne treba bistra oka da se to uvidi.
               Junaci! tko mi je prijatelj, taj će sa mnom odmah poći da izbavimo moju djedovinu,
               ženu i dijete moje.</p>
            <p>- Tu smo, Ali-pašo! svi ćemo s tobom! - odazvaše se jednodušno vojvode, koji od srca
               sažaljivahu zvorničkoga gospodara, uviđajući da je prevaren i nepošteno izigran.</p>
            <p>- Na noge, dakle! - zapovjedi Ali-paša. - Smotajte čadore, skupite četu i krenimo
               odmah. Žurno, junaci, žena i dijete moje vapiju za mojom pomoći! - Vojvode se razlete
               po varoši da izvrše volju Ali-pašinu. Za jedan sat bijaše sva četa na okupu i stade
               se brzim korakom vraćati prama Zvorniku.</p>
            <p>Gledajući odlazak Zvorničana dosjeti se odmah Memić-aga što je u stvari. Pogodio je
               odmah, a to mu potvrdiše i varošani koji su tu vijest od opsjedača čuli, da se
               Ali-paša vraća s vojskom u Zvornik da odonud izagna Mahmud-agu. Od veselja da se je
               riješio velike neprilike, dade Memić-aga pucati iz topova neka se zna da je ostao
               gospodarom u Srebrenici. - Sretan ti put, Ali-pašo! - govoraše porugljivo Memić-aga,
               motreći s bedema odlazak Zvorničana - dao bog te se putem namjerio na svoga
               prijatelja Husein-kapetana.</p>
            <p>Memić-aga, čim je doznao da se na nj diže Ali-paša, poruči odmah Husein-kapetanu da
               mu priteče u pomoć, zaklinjući ga da ga ne ostavi u borbi proti jačemu od sebe.
               Bijaše tvrdo uvjeren da će Husein-kapetan, smrtni neprijatelj Ali-pašin, uslišati
               njegovu molbu i u pomoć mu priskočiti. Nije krivo računao. Husein-kapetan, čim mu je
               stigao glas, sakupi oko sebe dvije hiljade hrabrih momaka i pohrli prama Srebrenici
               putem na Zvornik. Nu u to bješe već Ali-paša digao opsadu i vraćao se kući da iz
               svoga grada izagna nevjernoga Mahmud-agu. Došavši pred Zvornik nađe zatvorena gradska
               vrata iza kojih dopiraše glasan žamor i buka. Mnogo oružanih ljudi pojavi se na
               bedemu. Ali-paša, potjerao konja naprijed i osovio se u stremenima, doviknu im jakim
               grlom: »Zvorničani! ja Ali-paša, vaš gospodar, pozivam vas da otvorite gradska vrata
               meni i mojoj četi. Odmetnite se od vašega lažnoga gospodara Mahmud-age koji je mene
               na vjeri prevario...« Dalje ne mogaše govoriti jer u taj čas opališe puške s bedema,
               pogodivši više njegovih momaka. Nekoliko taneta i njemu samomu prosvira kraj ušiju,
               da je morao okrenuti konja i uzmaknuti. »Zar je do toga došlo da već ne imam
               prijatelja među Zvorničanima koji bi mi pomogli da uniđem u grad?« reče gorko
               Ali-paša pram Zvorničanima koji bijahu s njim u četi. »Ne boj se, gospodaru«,
               odvratiše mu oni, »u gradu ima nas svaki koji oca, koji brata, koji rođaka, oni će
               nam pomoći. Zar ne čuješ graju iz grada oko gradskih vrata? To ima nešto da znači«.
               Mladi paša i njegovi prijatelji stadoše slušati tu graju, koja postajaše sve to
               jačom. Ujedanput zapraskaju puške iza bedema i iz stotine grlâ zaori klikovanje:
               »Živio Ali-paša, naš gospodar! Nadvor s Mahmudom!« Ali-paši skoči srce od nade,
               zapovjedi svojoj četi da se poreda i bude spremna svaki čas na njegovu zapovijed.
               »Nadvor s Mahmudom!« ori se sve žešće, sve sigurnije, znak da prijatelji Ali-pašini
               napreduju. Jedan čas, dva i gradska vrata rastvore se širom, a na otvoru vidjeti je
               prijatelje Ali-pašine gdje golim handžarima mlate po lubanjama Mahmudovih momaka.
               Ali-paša, razabrao je da je sada odlučan čas, poviknu s golom sabljom u ruci: »Za
               mnom, junaci!« I na juriš poleti prama gradskim vratima. Kao golubovi pred sokolom
               raspršiše se Mahmudovi ljudi pred gnjevnim Ali-pašom i uzmakoše s Mahmud-agom dalje u
               grad da se brane. Glasnim klikovanjem pozdrave ostali Ali-pašu i njegovu četu kojoj
               se odmah pridružiše.</p>
            <p>- Naprijed, junaci! - mahaše golom sabljom Ali-paša, - tjerajmo nevjeru iz grada! - I
               sve grnu za njim. Na zavoju ulice, zaklonjen kućama, ogradama i stabaljem vrtova,
               dočeka Mahmud-aga Ali-pašinu četu koja se je poput bujice valjala proti njemu.
               Zametnu se krvav, ljut boj. Ulica je uska, zavojita, a Mahmud-aga s očajnom hrabrošću
               brani uhvaćeno mjesto. Poput grada padaju taneta i obaraju najsrčanije koji se
               usuđuju zaletjeti u tjesnac s golim handžarom u ruci. Sada sjaše Ali-paša s konja i
               na čelu svojih najuzdanijih momaka udari jurišem na kuću koja bijaše dupkom napunjena
               dušmanima i najupornije branjena. Poput lava zaleti se u dvorište; britkom
               demeskinjom razganja mahmudovce, a njegovi momci pristaju u krvave mu stope,
               obarajući sve što im pod nož dođe. Za nekoliko trenutaka bijaše očišćena ta kuća, i
               iz nje stadoše sada Ali-pašini ljudi sipati ubojitu vatru na mahmudovce koji uzmaknu
               do drugoga zavoja ulice da se opet odupru. Ali-paša udari sada tako žestoko da je već
               Mahmud-aga počeo klonuti duhom. »Propast ću bez pomoći!« progovori sam sobom,
               gledajući stravu koja je spopala njegove ljude. Znajući da ga čeka sigurna smrt ako
               pane Ali-paši u ruke, stade na najopasnije mjesto, odlučivši da voli dično u boju
               poginuti nego sramotno kao sužanj pasti u ruke Ali-paši. Taneta zuje mu kraj ušiju,
               zdesna i slijeva padaju kao snoplje njegovi ljudi, čuje kako mu Ali-paša dovikuje
               groznim glasom: »Čekaj, nevjerno pseto, skupo ćeš mi platiti izdaju!« Nu to ga sve ne
               smeta; neustrašeno stoji na užasnom mjestu i sokoli svoju četu da se drži i da ne
               uzmiče. »Doći će nam pomoć, ustrajte, junaci!« govorio Mahmud-aga svojim pristašama,
               a oni, vjerujući svomu vodi i videći njegovu srčanost, očajno se brane i suzbijaju
               žestoku navalu. Uto ujedanput, za leđima Ali-pašine čete, zaori, gromovito: »Alah!
               Alah!« Na taj krik prestade za čas borba; jedni i drugi stali, pa slušaju. »Alah!
               Alah!« zaori po drugi put i sada već mnogo bliže. U Ali-pašinoj četi nasta metež i
               zabuna. Mahmud-aga sav se preobrazi od radosti: »Udrimo, junaci!« viknu glasno
               svojima, »to je Husein-kapetan, koji nam u pomoć dođe«, I doista bijaše to Husein.
               Stigavši pod Zvornik nekoliko časova za tim što bješe Ali-paša u grad provalio i
               čuvši da se je ovaj vratio od Srebrenice da izagna iz grada Mahmud-agu, saveznika
               Memićeva, nije se dugo razmišljao već na otvorena vrata hrupio u grad i s leđa
               zahvatio Ali-pašu. Poput krvožedna risa navali Husein-kapetan na zvorničkoga bega,
               svoga din-dušmanina i unesrećitelja. Na čelu čete, prezirući smrt i pogibelj skače
               naprijed na mahnitu bijelcu, bijući nemilo sabljom oko sebe. »Ali-pašu mi dajte!
               žedan sam krvi njegove!« Viče kao bijesan i strašnim licem zagoni ata u najgušće hrpe
               Zvorničana. Njegovi konjanici tisnuli se za njima tako silovito da su Zvorničani, ne
               mogavši uzdržati žestoke navale, stali uzmicati. S druge strane upriješe dvostrukom
               snagom navaljivati mahmudovci, ter je Ali-paša tako dospio među dvije ljute vatre.
               Vidjevši se u tom nemilom škripcu, uvjeri se odmah da tu, proti pretežitoj sili, koja
               ga je s dviju strana stisnula, ne pomaže ni najveće junaštvo i da je najmudrije
               misliti kako će spasiti sebe i četu. Misao na ženu i dijete, koji čekahu na nj u
               konaku njegovu, ostavljeni samim sebi, bez zaštite i obrane, podjari mu još jače
               žestoko srce i osili jake mu mišice. »Za mnom, junaci! u konak!« povika četi, mahnuv
               sabljom pram konaku svojem. Ne imajući birati šta boljega, grnu svi za vođom koji na
               svom čilašu poput munje proleti kroz redove Mahmudovih momaka. Stotinu pušaka planu
               za njim, stotinu handžara blisnu na nj, nu on iznese živu glavu i s njim sto pedeset
               drugova, dok su ostali, ne mogavši prodrijeti i videći se odasvud opasani, položili
               oružje. Stari jedan sluga, koji bijaše jedina vjerna duša uz njegovu ženu, otvori
               vrata konaka i Ali-paša hrupi u dvorište s ostacima svoje čete koje je neprestano
               gonio jedan dio Mahmudovih vojnika.</p>
            <p>Na dvorištu dočeka Mejra, držeći malog Ahmeta na ruci, svoga vojna. Čim je ujahao u
               dvorište, potrča mu ona s djetetom u susret. Dijete poznalo oca i počelo obim
               ručicama mahati prama njemu. Svladan i raznježen očinskim čuvstvom, skoči Ali-paša s
               konja i strastvenim osjećajem obuhvati obim rukama ženu i dijete. »Oh, sad sam
               sretan, sad vas opet grliti mogu!« progovori glasom, dršćući od silnog ganuća srca i
               uzeo dijete iz njezinih ruku, izljubi ga pohlepom roditeljske ljubavi i predade Jurki
               koja je do Mejre stajala.</p>
            <p>- Alah je milostiv, on te je zdrava sačuvao! - reče Mejra, koja uočigled nepravde,
               nanesene svomu mužu, s velikim saučešćem uza nj stajaše.</p>
            <p>- Iznesao sam živu glavu - odvrati Ali-paša bolno - al mi je ipak suđeno propasti.
               Husein-kapetan sad je pritekao u pomoć Mahmud-agi; ja im neću moći odoljeti.</p>
            <p>- Husein? - promuca Mejra i sva problijedi u licu. Ali-paša toga ne opazi, jer u taj
               čas nastade pucnjava i borba na vratima konaka na koja htjedoše prodrijeti Mahmudovi
               ljudi.</p>
            <p>- Bjež'te! - viknu Ali-paša Mejri i Jurki s djetetom. - Za vas tu nije mjesta,
               sakrijte se u podrume. - Mejra htjede upravo da uzme čedo od Jurke, misleći da će
               biti najsigurnije u majke, ali ujedanput vrisnu i sruši se na zemlju. Zrno iz puške
               probilo joj prsi i mlada, krasna pašinica za čas ogrezla u krvi. Lelekajući umakla
               Jurka u konak s djetetom, dok se Ali-paša kao gromom ošinut sagnuo k Mejri.</p>
            <p>- Mejro, ženo mila, živote moj, živiš li? - pitaše ju groznom očajnošću Ali
               Vidaić.</p>
            <p>Mejra otvori trudne oči i šaptaše tihim iznemoglim glasom:</p>
            <p>- Gledaj... spasit... sebe... i dijete... Izmiri se s Huseinom... Zbogom! - Htjela je
               podići desnu ruku, htjela je možda na samrti zagrliti vojna, koga u svom životu
               nikada zagrlila nije, nu ruka klonu i lupi o zemlju.</p>
            <p>- Ženo moja, Mejro! - vikaše Ali-paša, ne hajući za borbu na vratima konaka i razdera
               joj haljine na njedrima. Uzalud. Niti jedan dah ne podizaše bijelih, krvlju orošenih
               grudi. Mejra je umrla. Njezino srce prestalo je kucati za ovaj svijet na kom nije
               moglo naći sebi lijeka.</p>
            <p>Ali-pašini junaci odbili od bedema konaka Mahmudove ljude, zamandalili vrata i
               dovaljali k njima brvi, panjeva i kamenja da bolje drže, priletjeli k svomu vođi koji
               je satrven žalošću klečao uz mrtvu ženu, cjelivajući joj kosu, čelo, lice i ledene
               ruke. S teškom mukom rastave ga s mrtvim tijelom i odvedu u konak. Došavši u sobu
               pade licem na zemlju, valjda da sakrije tople suze koje mu potekoše niz muževno
               lice.</p>
            <p>Husein-kapetan i Mahmud-aga združili se, i onaj prvi, ne sluteć ni izdaleka, da mu je
               ljubovca poginula, naredi da se sutradan ima sa svih strana udariti na konak
               Ali-pašin. Po noći zakopali Mejru u dvorištu pod badem-drvo gdje je najvoljela
               sjedjeti, a u zoru njezin nesuđeni dragi dao udariti na konak. Čudno bijaše na srcu
               Husein-kapetana kad je zorom sjeo na svoga bijelca i poveo vojnike proti tvrdim
               bedemima. »Gleda li me ona?« mišljaše u sebi, »da l' mi se veseli ili me kune? Kako
               će me pozdraviti, šta li će reći kad stupi preda me kao sužanj? Hoće li me moliti za
               svoga vojna da mu poklonim život, slobodu?« Takve i slične ovima misli zaokupile
               mladoga kapetana kad je pošao jurišati konak Ali-pašin. Mahmud-aga naperio topove na
               bedeme i bije ih sa svih strana, pješaci njegovi i Huseinovi pritrčali k zidu i
               naslanjaju ljestve da se uzveru na bedeme. Razvila se ljuta bitka oko bedemâ. Topovi
               grme i ruše stare zidine oko konaka, a puške s jedne i s druge strane gađaju žive
               svoje nišane. Ali-paša brani se junački, njegovi druzi kroz mazgale i s bedema
               obaraju najodvažnije protivnike, ali i oni sami padaju. Topovska zrna porušiše sav
               gornji sprat Mahmudova konaka koji je iznad bedema provirio. Vrata u gradskim
               zidinama bijahu već sva razbijena, ter se je samo s najvećim naporom i hrabrošću
               mogao braniti ulaz od napadača. Ali-pašu ostavi sva nada i ufanje. »Zar da mi i sin
               pogine kraj te borbe?« mišljaše u sebi, »volim se predati kad se i onako obraniti ne
               mogu«.</p>
            <p>- Dosta je, junaci! - viknu Ali-paša svojim drugovima. Hvala vam na vašoj ljubavi i
               junaštvu vašem. Vidim da nam je uzalud ginuti, jer se obraniti nećemo. Istaknite
               bijelu zastavu i predajmo se.</p>
            <p>Nerado poslušali ga drugovi, premda sami uviđahu da im sav taj junački otpor ne
               pomaže. Husein-kapetan opazi bijelu zastavu na bedemu i zapovjedi da se obustavi
               svaka navala. Nekoliko časova za tim izašao je iz konaka Ali-paša. Idući pješice
               vodio je za uzdi svoga ata, a uza nj stupao momak, noseći na ruci malog Ahmeta.
               Stavši pred Huseina progovori turobnim glasom: »Tebi, Husein-kapetane, predajem se u
               ruke, jer ti si me i svladao.« - Na to pokaza rukom dijete svoje i konja od mejdana.
               »Ovo je sve moje što mi je ostalo«. Sad pogleda mrkim okom Mahmud-agu:</p>
            <p>- Ti si mi oteo djedovinu, evo ti i dijete dajem; njegov otac ne ima čim da prehrani
               ubogo siroče. - Momak, koji je dijete držao, predade ga na te riječi Mahmud-agi, koji
               dijete na ruke uze i reče: »Dobro, ja ću mu odsad biti ocem.«</p>
            <p>Slomljen neopisivom bolju pusti Ali-paša glavu na uzburkane prsi, ne mogući ni riječi
               dalje progovoriti.</p>
            <p>- A gdje je mati djeteta, gdje je Mejra? - upita sad ponešto nesigurno Husein koga je
               taj prizor silno uzdrmao bio.</p>
            <p>- Jučer poginu od dušmanskog zrna - odgovori turobno Ali-paša, i okrene se prema
               dvorištu dodade: - Tamo pod bademom leži zakopana.</p>
            <p>Huseinu se smrče pred očima. Učini mu se da ga pamet ostavlja, da svijet gine ispred
               njega, da se nebesa na nj obaraju. Oporavivši se od prvoga utiska, skoči sa svoga
               bijelca i srnu u dvorište. Pod bademom opazi humak nedavno nabacane zemlje. To je
               grob Mejrin. Poleti tamo i poleže po grobu koji toplim suzama orosi.</p>
            <p>- Mejro, ljubo moja, tako li se nađosmo? - zajeca junak, kao da želi čuti odgovor
               smrću slomljenoga srca koje ga je živo nadasve ljubilo.</p>
            <p>Laganim korakom dođe Ali-paša za njim k Mejrinu grobu i tronut gledaše iskrenu tugu
               svoga suparnika i pobjeditelja.</p>
            <p>Odoljevši prvoj navali nenadane žalosti ustade Husein-kapetan i sav smeten pogleda
               oko sebe. Prvi koga opazi, bijaše Ali-paša.</p>
            <p>Husein gledaše u nj okom punim saučešća i sažaljenja. Tad ujedanput pristupi naglo k
               njemu i naočigled svih vojnika ogrli svoga zakletoga protivnika: - Ne sužanj -
               progovori svečanim glasom - moj pobratim odsad ćeš mi biti. Oba smo nesretna; nesreća
               nek nas izmiri.</p>
            <p>- Mejro, tvoja se volja ispunila! - reče tronuto Ali-paša, uznesav oči k nebu. - Mi
               se izmirismo na tvom grobu.</p>
            <p>*</p>
            <p>U kafeodžaku Huseinovih dvora u Gradačcu, komu je pod pokrit krasnim grčkim sagovima,
               sjede na mekim svilenim dušecima koji imadu s krajevâ zlate kite i rese, tri poznata
               nam lica: Husein-kapetan, Ali-paša Vidaić i beg Zlatarević, pušeći na dragocjene
               čibuke izvrsni trebinjski duhan i srčući crnu kavu.</p>
            <p>- Jasno vidim - govoraše Husein-kapetan prama Ali-paši Vidaiću - da si na vjeri
               prevaren, da su ti se sultan i vezir osvetili. Sve su baš vješto udesili, te sam i ja
               sâm, proti volji svojoj, dobro im poslužio. Nu ovo me je opametilo i ja sam
               progledao. Osmanlije hoće da nas bosanske begove među sobom zavade ne bismo li se
               sami među sobom poklali i uništili. Tad bi, dašto, za njih bio lak posao! Nu toga
               biti neće! Kad znamo da nam se o glavi radi, mi ćemo se složiti, kao da smo svi
               velika jedna porodica i stat ćemo na otpor. Ja ću prvi barjak u ruke, pa da vidite
               kakovo će se kolo zaigrati po svoj Bosni.</p>
            <p>Beg Zlatarević, slušajući te riječi, gotovo se pomami od radosti, jer sad bijaše
               uvjeren da mu je najmiliji prijatelj i drug mladosti zavazda okrenuo leđa Osmanlijama
               i uhvatio se u kolo bosanskih nezadovoljnika. On priskoči k Huseinu, Ogrli ga jakom
               desnicom i u čelo ga poljubi:</p>
            <p>- Tako te rado slušam, junački sine, pile od sokola! Znao sam ja da mora jedanput u
               tebi uzavreti bosanska krv tvojih djedova. Tako valja! Nećemo mi Bošnjaci biti sluge
               osmanlijskih krvnika i sami stezati konop oko vrata svojoj rođenoj braći. Sultan je
               mudar, al nismo ni mi oči izgubili. Složimo se svi, stanimo svi pod jedan barjak, i
               bit ćemo slobodni u svojoj zemlji.</p>
            <p>- Najbolje je svomu uz svoga! - progovori sada Ali-paša Vidaić. - Ja sam povjerovao
               Osmanlijama, pa sam u jedan čas izgubio sve. Husein bijaše moj din-dušmanin, pa mi je
               u jedan čas opet dao sve što je mogao: slobodu, poštenje i pobratimstvo svoje. Sada
               dijelim s njim čast i imanje njegovo. Ovako lijepo može samo naša krv uzraditi,
               nikada tuđin Osmanlija. Ja to uviđam, braćo, i zato odsele i pamet i srce i desnicu
               moju imat će samo moj pobratim. Krene li u polje s barjakom, ja ću prvi za njim
               poletjeti.</p>
            <p>- Dat će bog junačkog mejdana! - reče Husein-kapetan i oči mu planuše junačkim
               zanosom. - U Albaniji već sve kipi i vrije. Okrutni sultan dao je, kako čujem,
               pogubiti silu arbanaskih poglavica koji su odbijali njegove reforme; nu još se drži
               Škodra-paša; u njega još ne smiju dirnuti krvožedni Osmanlije. Dok je on slobodan,
               dotle se ne imamo ničesa bojati. Ako dođe do sukoba, on će nam biti najbolji saveznik
               i naša uzdanica.</p>
            <p>Uto se otvore vrata i u sobu stupi visok, sredovječan čovjek, smeđe prosijede brade,
               bogato po turski odjeven i pozdravi domaće sa »Selam alejkum«, na što mu ovi veselo
               odvrate, a Husein-kapetan ponudi mu mjesto do sebe na dušeku. Bijaše to Hadži
               Ibro-beg Đonlagić iz Dervente, dobar znanac Husein-kapetana i veliki protivnik
               sultanovih reforama.</p>
            <p>- Otkuda te nanese dobra kob, Hadži Ibro? - upita napol u šali Husein-kapetan
               pridošlicu. - Sretan onaj koga sada prati dobra kob. Došao sam k tebi po poruci, a ne
               nosim baš vesele glase. Bijah u Travniku kod duvanjskoga bega Teskeredžića, koji mi
               svjetova neka se na povratku skrenem k tebi i kažem ti sve što sam u Travniku vidio.
               Čujte dakle, braćo, i sudite. Iz Stambula poslao je sultan našemu veziru nizamsko
               odijelo i poslao osim toga ferman kojim se uvađa nizam u Bosni. Uz gruvanje topova s
               vezirove tvrđave pročitao se taj ferman i na franačku obučeni nizam učinio mu počast.
               I vezira vidjeh tom prigodom. Nije više nosio starodavno odijelo bosanskih vezira,
               već je bio obučen po đaurski i stajaše pred četom nizama s fesom na glavi i u
               tijesnim čakširama da ga bijaše sramota gledati onako raspiljenih nogu.</p>
            <p>- A što reče svijet? - zaleti se nestrpljivo u riječ beg Zlatarević komu se je s lica
               čitala silna ogorčenost.</p>
            <p>- Svijet se duboko poklonio carskomu fermanu i kimajući glavom razišao se. Naša braća
               begovi u Travniku sada su u velikoj smetnji, jer vide da nas sultan opet izaziva na
               boj. On ruši stari red, a mi novoga nećemo. Poslaše me zato k tebi kapetane da čuju
               što ti o tom sudiš. Ti si nam sada veliko uzdanje jer se već zna po Bosni da od one
               zvorničke zgode ne držiš više s Osmanlijama.</p>
            <p>- Što ja sudim o tom? - progovori Husein-kapetan iza male stanke, a glas mu drhtaše
               od susprezane jarosti. - Sultan misli da je sada hora slomiti tvrdu šiju bosanskih
               begova i pođauriti nas. Vidi se, hoće mu se rata s nama, neka mu dakle bude rat!</p>
            <p>- Neka mu bude rat! - ponove u jedan glas ostala trojica kojoj je Husein iz duše
               govorio.</p>
            <p>Mladi kapetan ne reče više ni riječi, ustade i izađe iz kafeodžaka.</p>
            <p>- Kažu travanjski begovi - reče beg Đonlagić pošto bješe Husein-kapetan izašao iz
               sobe - da će svi listom ustati ako Husein zajaše konja od mejdana. Sve drži da je on
               stvoren biti nam vođom, jer je hrabar junak, bistra glava, a bogatstvom sve nas druge
               natkriljuje. Osim toga jednako ga ljube turci i kršćani, jer je, valja reći,
               pravedan, i u njegovoj kapetaniji svako dobiva sud po pravdi, bio turčin ili
               krst.</p>
            <p>Za kratak čas vrati se Husein natrag u kafeodžak. U ruci držaše artiju, koja bijaše
               ispisana bosančicom, starinskim pismom bosanskih begova, kojim se oni služe kad hoće
               jedan drugomu da priopći kakovu tajnu.</p>
            <p>- Evo vam, braćo, moga fermana! - reče Husein stupivši u sobu, i poče s artije glasno
               čitati ovaj proglas: »Bošnjaci! Tko ima oči, neka gleda, i tko uši, neka sluša!
               Pomamio se divan i sultan skočio na noge lagane. Mislite valjda da ide udariti na
               Moskova da mu vrati žao za sramotu i otme osvojene zemlje. Varate se, braćo! Sultan
               se sprema na nas, na Bošnjake, što vjeruju u Alaha i proroka Muhameda. Vi sigurno
               znate i zašto? Jer čuvamo čistu vjeru Prorokovu i jer nećemo da primimo gadne tuđe
               adete i strano odijelo. U Travniku već se nizam širi, noseći na prsima znamenje
               krsta, i naš vezir obukao već franačko odijelo. Bošnjaci! vitezovi od starine! Sultan
               ide da nas utamani, da nam nagrdi vjeru, otme naše imanje i naša stara prava. Nije
               njemu stalo do nas, jer on je Osmanlija, a mi Bošnjaci drugoga smo plemena. Al ne
               dajmo se i ne klonimo srcem, jer pisano je u Koranu: onima koji se bore za vjeru
               božju, neće bog nikada napustiti njihova djela, štoviše, on će ih voditi i usrećiti
               nastojanje njihovo; odvest će ih u raj koji im je navijestio. Na oružje zato, junaci,
               na nama je red vojevati! Punimo puške, oštrimo ljute nože i kupimo se u junačke čete.
               Do proljeća, nek je svako spreman, jer čim prolista gora, ja ću razviti zelen-barjak
               i saći na polje od mejdana. Husein-kapetan, Zmaj od Bosne«.</p>
            <p>S najvećom pohlepom slušahu ostala trojica proglas Huseinov. Svaka riječ njegova
               djelovala je neopisivim čarom na njihova srca. Dosele nisu još nikada doživjeli da im
               tko s mrtva papira dobacuje toli žive i ognjevite riječi. Oni dvostruko vjeruju u to
               slovo, jer je ono pisano i kadro je kroz vjekove zboriti istim glasom.</p>
            <p>- Jeste li čuli, braćo! Hoću da budem odsad zmajem; zmaj našeg bosanskog praga, zmaj
               na junačkom mejdanu! Hoćete li vi pustiti da ja sâm za vas vrebam i sâm za vas da se
               borim?</p>
            <p>- Kapetane, svi ćemo s tobom! - povika beg Đonlagić, povikaše i ostala dvojica.</p>
            <p>- Da, svi koji jednako sa mnom mislite, treba da budete uza me, inače nećemo odoljeti
               dušmanu - reče Husein. - Ali valja narod pripraviti da bude spreman kad čuje poziv u
               boj. Ovo pismo ima se čitati po svoj Bosni i svaki beg i kapetan koji ne drži s
               Osmanlijama, dat će svoj potpis za nj.</p>
            <p>Tako bješe i učinjeno. Huseinov ćatib priredi više prijepisa toga proglasa, koga
               kalauzi Huseinovi raznesoše sada na sve krajeve Bosne. Od jednog jednomišljenog bega
               do drugog, od jednog kapetana do drugog otpremao se proglas Huseinov i svaki stavio
               poda nj s pravim ushićenjem svoj potpis.</p>
            <p>Po svoj Bosni počelo nešto vreti i komešati se. Na sve strane drže se dogovori, svuda
               se spominje ime Huseinovo: - Sad imamo vođu - govorahu muhamedovci među sobom - s kim
               ćemo ići do Stambula tražiti pravoga cara i povratiti svečevo koljeno. - Vezir
               Morali-paša dočuo da se Bošnjaci spremaju i pisa po više puta u Carigrad, nu divan
               bijaše tako slab da mu nije mogao nikakve pomoći obećati nego mu poruči da iz
               travanjske tvrđave ne smije nikamo, došlo što došlo.</p>
            <p>Jednoga dana sjednu Husein-kapetan i Ali-paša Vidaić na konje i s malom pratnjom
               odjašu iz Gradačca a da nitko nije znao kamo jašu ni kuda. Ni sâm Ali-paša nije znao
               kamo se je digao Zmaj Bosanski. Krenuli prema jugu i udarili na Maglaj, Žepče,
               Vranduk i Zenicu. Kud su prolazili, sve ih veselo pozdravljalo i blagoslovom pratilo.
               »Putuj sretno, naš Bosanski Zmaju!« govorahu za njim koji su čitali ili čuli njegov
               proglas proti Osmanlijama, »do proljeća, ako bog da!«</p>
            <p>Putnici, minuvši Busovaču, zakrenu stranputicom i jašu sad uz planinu, sad nizbrdice.
               Bijaše divlja pustoš kojom su sada putovali. Po japagama šume brzi potoci, sure
               orlušine klokću na golim pećinama, a sokoli i glavati jastrebi kruže ispod oblaka,
               tražeći plijena na prostoru nad kojim se viju. Ptice pjevačice kao da su pobjegle iz
               te pustoši pred ovim grabežljivcima, jer im nigdje ne čuješ slatkoga glasa, i samo
               turobno kukanje kukavica sluša uho putnikovo. Ni ljudskoga stvora nećeš tu sresti ni
               vidjeti, izdaleka samo dopire ti katkad do uha glas pastirskoga roga od kore.</p>
            <p>Došavši pod visoko jedno brdo sustavi Husein-kapetan konja i pokaza prstom Ali-paši
               na vrhunac brda na kom stajaše sazidana ogromna jedna zgrada. - Vidiš, pobro! To je
               tekija Oglavak, tu su svečevi šehovi, božji ugodnici. Kad mi je mati prije više
               godina ozdravila od teške bolesti, tu sam bio sa svojim babajkom koji je došao ovamo
               na dovu i ostavio veliku zadužbinu. Sad sam ja došao ovamo na dovu da nam Alah
               blagoslovi oružje i udijeli bojnu sreću. - S jedne strane od tekije vidi se lijepo
               turbe gdje bijaše zakopano više poglavara ove tekije. Tu na jednom kamenu sjeđaše
               sadanji poglavar šehova, prebirući među prstima brojanice i opazivši gdje se otmjeni
               putnici penju uz brdo, pođe im u susret i došavši im u blizinu, duboko se pokloni.
               Poglavar, kao i svi drugi šehovi oglavski, nošahu na glavi bijelu ovisoku kapu i
               dugačku bijelu dolamu. Silazeći sa svoje tekije među puk, dobivaju šehovi u ruke
               mizdrak, to jest koplje sa sjekiricom na vrhu.</p>
            <p>Husein-kapetan i Ali-paša Vidaić sjašu s konja i pozdrave poglavara šehova. Čuvši
               ovaj da ima pred sobom Bosanskoga Zmaja i njegova pobratima, bijaše uveliko
               obradovan, jer i šehovi oglavski bijahu ogorčeni protivnici sultanovih novota i tuđih
               adeta o kojima su držali da kvare čistoću vjere Prorokove.</p>
            <p>»Svemogući Alah doveo te u ove svetinje, Zmaju Bosanski!« reče poglavar muhamedovskih
               kaluđera, uzdigav obje ruke kao u znak blagoslova. Husein-kapetan, čuvši da ga
               oglavski šeh zove Bosanskim Zmajem, bijaše sada uvjeren da je i u ove samotne zidine
               dopro njegov glas proti Osmanlijama i našao dobar odziv. Husein stade zato posve
               otvoreno govoriti.</p>
            <p>- Dođoh, božji ugodniče, da činim dovu na turbetu tvojih svetih predšasnika i da
               ostavim zadužbinu za našu dobru sreću proti Osmanlijama. Evo, to neka bude tekiji -
               reče i predade šehu tri velike kese dukata - a ti naredi da tvoji ruhbani sađu u puk
               i da okrenu njegova srca proti Osmanlijama.</p>
            <p>Šeh poljubi rub kaftana Huseinova i obeća svečano da će ispuniti kapetanovu
               želju.</p>
            <p>Nato pođu svi k turbetu i činiše dovu puna dva sata. Okrijepljen vjerom u pomoć
               Alahovu, oprosti se Husein-kapetan s tom svetinjom muhamedovskih Bošnjaka i s
               njezinim nadstojnikom.</p>
            <p>Zorom drugoga dana pustilo se s planine do pedeset šehova s bijelim kapama i
               dolamama, noseći u ruci vita koplja, a mnogi i sablje pripasane oko pasa. Poput
               bujičastih potoka raziđoše se oni po svim stranama Bosne i vatrenom riječi stadoše
               pripravljati muhamedovske Bošnjake na borbu proti Osmanlijama. Svijet muhamedovski
               sluša ih s najvećom pobožnošću i vjeruje da je ta borba volja božja, jer ga njegovi
               ugodnici pute na to.</p>
            <p>»Na proljeće, ako bog da!« bijaše lozinka, idući od usta do usta.</p>
         </div>
         <div type="chapter">
            <head>VIII.</head>
            <p>Nastalo proljeće godine 1831. S neba prigrijeva toplije sunašce i budi narav na novi
               život. Prolistale gore, a zelena trava pokrila doline i ravnine. Svježim zrakom lete
               lakokrile ptičice i cvrkutom svojim navješćuju novu, ljepšu dobu godine.</p>
            <p>Jednoga jutra progovori Husein-kapetan svomu pobratimu Ali-paši: - Čujder, pobro!
               Priroda se budi i opominje nas da je doba latiti se posla. Slušaj te ptičice, čini mi
               se kao da pjevaju nešto o slobodi i o bojnim radostima. Sa mnom se nešto događa. Krv
               mi teče bijesno po žilama, grudi mi se šire, nož sâm od sebe izilazi iz korica, a
               konjic mi rza i vrišti za poljem od mejdana; - vjere mi, trebat će sablju opasati i
               pod barjak sazvati sokolove.</p>
            <p>- A ti hajde da istaknemo na kuli zelen-barjak, a prangije neka zagrme s bedemâ i
               navijeste dobu ustanka.</p>
            <p>Za nekoliko časova zavijori golema zelena zastava na najvišoj kuli Huseinovih dvora,
               a prangije stadoše gruvati s bedemâ da se je orila sva ravna Posavina. Na poljani
               ispod svojih dvora igraju Husein-kapetan i njegov pobro Ali Vidaić konje od mejdana i
               čekaju da vide kako će se na taj glas prenuti junaci. Gruvanje prangija uzrujalo svu
               okolicu gradačačku sve do Save. Sa svih strana lete momci na brzim konjima pod bedeme
               Huseinovih dvora i u čudu pitaju šta se tu radi?</p>
            <p>- Kupite se, junaci! sad je doba ustati na Osmanlije! Zmaj Bosanski već je raširio
               krila i odmah će uzletjeti - odgovaraše im žarkom riječju Husein-kapetan, a junaci
               vraćaju se pjevajući kući da se spreme u rat, na vojnu!</p>
            <p>Brzinom munje proleti glas o tom svu Bosnu. Tajni glasnici lete na sve strane, svuda
               se javljaju i kupe oružane čete, vatre budnice gore na vrhuncima planina, zeleni
               barjaci viju se na kulama u kojima sjede kapetani i begovi bosanski, a hodže i šehovi
               uznositom riječju bodre puk i jare mržnju proti zakletomu dušmanu Bosne, proti
               Osmanlijama. »Na vojnu, na vojnu!« ori se na sve strane i mlado i staro, grne pod
               zastavu proti dušmanu.</p>
            <p>Oko barjaka Husein-kapetana sabralo se do pet tisuća kršnih junaka. Ravno polje ispod
               Gradačca pretvorilo se u golem logor u kojem vrve i još uvijek pridolaze nove čete
               boraca.</p>
            <p>Bijaše u predvečerje dana prije nego će Husein-kapetan krenuti sa svojom četom. U
               logoru je živo i veselo kao da se radi poći u svatove.</p>
            <p>U dvoru Huseinovu sabrane su vojvode te čete, pa se uz čibuk i kavu veselo
               razgovaraju. Među njima je i Rustem-beg Altomanović sa svoja dva sina. Zaboravili na
               nesretnu ženidbu koja je jedne i druge ucvilila, sad se lijepo paze Altomanovići s
               gradačačkim kapetanom.</p>
            <p>- Sinko! - progovori Rustem-beg Altomanović - otkad nam pogibe u šumi Kitogu
               Kulin-kapetan, otada poče padati moć i slava bosanska. Ali neće dugo potrajati i ona
               će opet uskrsnuti. Sve mi nešto govori da si ti jedini koji ćeš nam vratiti staru
               našu slavu.</p>
            <p>Husein-kapetan pogledao starca i oborio začas glavu kao da će razmišljati o dosegu
               Rustem-begovih riječi i za čas opet ju uznesao.</p>
            <p>- Mnogomu se nadate od mene - odvrati Husein-kapetan - a tim se baš dičim i ponosim.
               Za male stvari nisam sablje opasavao, to vi dobro znate! Srce me vuče na velika djela
               i bit će ih, ako bog da i sreća junačka, ako samo jednoga ne bude što je upropastilo
               i Kulin-kapetana, a to je zavist i nesloga naša.</p>
            <p>- Ne dô bog! - progovore kao u jedan glas vojvode i stadoše odreda pružati uzdane
               desnice mladomu kapetanu, prvaku svomu.</p>
            <p>Svečani taj prizor smete dolazak jednoga od Huseinovih slugu u sobu.</p>
            <p>- Gospodaru! - progovori sluga smjernim glasom - jedna kaurkinja, koja veli da ju
               dobro znadeš, zaklinje te da izađeš nadvor jer želi s tobom nešta važna govoriti.</p>
            <p>Husein u čudu zaklima glavom i skoči radoznao na noge, ispade naglo iz sobe. U
               trijemu naiđe Jurku, pjestinju svoju u teškoj bolesti.</p>
            <p>- To si ti, Jurko? - progovori kapetan prijaznim glasom - što je tebe dovelo
               ovamo?</p>
            <p>- Zlo, gospodaru - odgovori djevojka - ali se tvrdo nadam da ćeš mi ti pomoći i
               utješiti me.</p>
            <p>- Govori!</p>
            <p>- Lanjske godine dok sam bila kod svoje tetke u Dubravama, dođe mladi spahija
               Nuri-aga pobirati glavnicu i desetinu. Tom zgodom opazi mene i stade mi laskati i
               svašta obećavati, ne bi li me primamio i zaludio. Nije ništa hasnilo što sam ga
               prezirno odbila i kazala mu da bih voljela poginuti nego mu se odazvati, on me pod
               večer navreba pred kućom moje tetke i pograbio me snažnom rukom oko pasa, počeo me
               nositi do svog konja, svezana nedaleko uz jedno drvo. Na moje pomaganje slete se
               ljudi iz bližnjih kuća, a među njima i moj zaručnik Marijan Relić.</p>
            <p>- Šta harambaša Marijan je tvoj zaručnik? - upita u čudu Husein-beg Jurku i čelo mu
               se namršti. - Onaj isti, koga već godinu danâ bez uspjeha gonim po svojoj
               kapetaniji?</p>
            <p>- Onaj isti, gospodaru! - odgovori tužnim glasom djevojka. - Al ne bijaše on rođen za
               hajduka, već ga nemila sudbina učini takovim. Bijaše to milokrvan i dobar momak,
               blage ćudi, kao djevojka, a žestok bijaše samo u ljubavi prema meni. Vidjevši on kako
               me Nuri-aga vuče k svomu konju da me ugrabi, kako nategnutom kuburom prijeti svakomu
               koji bi se usudio priteći mi u pomoć, uzavri mu krv i on, trgnuv kuburu iza pasa,
               poleti na Nuri-agu; ovaj opali al promaši; tad pruži Marijan kuburu, ona plane i
               Nuri-aga pade promrskane glave na zemlju, a ja onesviješćena do njega. Kad dođoh k
               sebi, čujem da se je Marijan izljubio s ocem i braćom i uskočio u goru u hajduke.</p>
            <p>- Pa je sada hajdučki harambaša, strah i trepet begova i spahija - nadoveza
               Husein-kapetan.</p>
            <p>- Nikomu još nije zla učinio, već samo brani raju od sile i nepravde, čega i ti ne
               trpiš, gospodaru. Nije još nikog umorio, ni porobio, ni popalio; a ako se ga tko
               boji, sigurno su zli ljudi, zulumćari, kojim se je Marijan prijetio kad su htjeli da
               čine silu nekrivu i nedužnu.</p>
            <p>- Jesi li možda rad Marijana došla k meni? - upita Husein djevojku.</p>
            <p>- Jesam, gospodaru! Dođoh, da u tebe izmolim milost za nj. Njemu je dodijao hajdučki
               taj život, i ne ima druge želje već da oženjen sa mnom živi mirne dane pod tvojom
               zaštitom kao tvoj podanik.</p>
            <p>- Ja sam ti dužan zahvalnost - progovori Husein iza kratkoga razmišljanja - jer si me
               u teškoj bolesti dan i noć dvorila i pazila, ali toga ti ne mogu učiniti. Ja sam
               milostiva srca, ali moram biti strog. Da pomilujem Marijana, štabi svijet kazao,
               znajući da svakog hajduka čeka smrt na kolcu?</p>
            <p>- Gospodaru, zar će dovijeka hajdukovati? - zavapi djevojka.</p>
            <p>- Zašto ne uskoči preko Save, i ti s njim? Tako i drugi rade.</p>
            <p>- Ne da mu se zauvijek rastati s ocem, braćom i drugom svojom rodbinom; a onda naš
               ujak (fratar) mu poručuje da valja ili se predati pravdi u ruke, ili isprositi
               milost; drukčije da nema pokajanja, ni okajanja.</p>
            <p>- Onda ti ne znam pomoći - odreza kratko Husein-kapetan.</p>
            <p>Djevojka se maši u njedra i izvadi nešto. - Dok bijah uz Mejru u Zvorniku, dade mi
               ona evo ovu hamajliju - i pokaza ju Huseinu, - istu onu koju si joj ti dao one noći u
               bašči polazeći na Orlovo polje.</p>
            <p>- Moju hamajliju! - prihvati živo Husein-kapetan. - Ona ti ju dade da mi ju vratiš,
               je li? najslađu uspomenu na moju majku i na Mejru?</p>
            <p>- Čuvaj tu hamajliju, rekla mi Mejra - produži Jurka. - Ako moj Huso pođe kad na
               vojnu, ako se kad ti nađeš u nevolji ljutoj, odnesi mu tu svetinju; u vojni će on
               tada srećno proći, a tebi će u nevolji pomoći; jer to je moja želja. Sad, gospodaru,
               i ti na vojnu ideš, i ja sam u nevolji ljutoj. Evo ti hamajlije. Budi srećan na
               junačkim mejdanima, ali i pomozi meni jadnoj u nevolji. I ti si ljubio i nesrećan bio
               u ljubavi, pa možeš znati kako mi je nesrećan dragi i ja s njime.</p>
            <p>Husein se zamislio. Valjalo je da izvrši svetu volju svoje nezaboravne Mejre koja ga
               je na tom svijetu sigurno najviše ljubila. Ta volja je njemu svetinja, i on je gotov
               ispuniti ju, kao da je čuo riječ boga, vladatelja svijeta.</p>
            <p>- Kaži vjereniku svomu - progovori za neko vrijeme Husein - da će biti pomilovan ako
               s četom svojom sađe s planine i stupi pod moj barjak. Vrati li se živ i zdrav iz ove
               vojne, onda je slobodan i vas se dvoje uzmite i budite sretni. Ali valja mu se žuriti
               jer ja sutra krećem.</p>
            <p>Djevojka u znak zahvalnosti poljubi rub kaftana Huseinova i s veselim licem ostavi
               naglo njegov dvor i udari pravcem k planini. Sutradan zorom uz prasak kuburâ i tutanj
               talambasâ diže se četa s Borova polja ispod Gradačca i udarivši kroz planinu Betanj
               krenu dolje k jugu. Husein jaše zamišljeno na svom bijelcu i ne govori ni s kim ni
               riječi. Osjeća on dobro da vojna što ju bješe poduzeo nije nikakva igrarija, nego da
               će to biti užasna borba iz koje će ili Stambul ili Bosna pokorena izaći. On je tu
               vojnu sâm najviše pripremio, on je najviše uzrokom bio da su Bošnjaci listom ustali
               proti sultanu, pa se sada nehotice žaca u svojim mislima pred golemim zadatkom svojim
               i odgovornošću pred bogom i svijetom.</p>
            <p>- Tko su oni ljudi? - upita naglo uz njega jašući Ali-paša Vidaić, i mahnu glavom
               nalijevo, gdje stajaše hrpa ljudi.</p>
            <p>Husein se prenu od svojih mislî i pogleda nalijevo. Kojih petnaest ljudi stajaše tu,
               stvorili se ondje kao da su nikli iz zemlje. Sve same kršne momčine, visoki i
               plećati, kao duhovi u gori i mrka lica i oštra pogleda. S dugih crvenih kapa padaju
               im niz pleća velike modre kite, za pojasom nose ubojite kubure i handžare, a desnom
               rukom drži svaki vjernu šarku, uzdanicu svoju. Vješto oko pogodilo bi odmah da su to
               hajduci. Pred njima stoji stasit momak, plemenita lica i blaga pogleda iz koga ipak
               izrazito sijeva muževni ponos i junačko srce. Taj snimi kapu s glave, stupi sigurnim
               korakom pred Husein-kapetana i reče: - Gospodaru! Na vjeru predajem se tebi s mojim
               drugovima i stupam pod tvoj barjak.</p>
            <p>- Ti si Marijan Relić, harambaša hajdučki? - upita ponosito Husein-kapetan.</p>
            <p>- Jesam, gospodaru!</p>
            <p>- Do sada bijah ja tvojom stražom, momče, a odsada bit ćeš ti i tvoja četa moja
               straža i pratnja. Ako se valjano poneseš u vojni, bit ćeš slobodan i sve ti
               oprošteno. Hajd u red sada!</p>
            <p>I harambaša sa svojim momcima stupi u redove Huseinove čete, odmah iza njezinoga
               vođe. Vojvode se čude tomu događaju ne znajući što da sude o njem i izvjedljivo jedan
               drugoga pogleda. Nato će Husein ovako reći: - Mislio sam da je svakako bolje ako ih
               sa sobom povedem, jer inače radili bi oni u našem kraju što ih volja pošto se je malo
               i veliko diglo na vojnu. Ako su što dosada skrivili evo im prilike da to poprave,
               boreći se za našu stvar. I njih je ova zemlja rodila, kao i nas, zašto da i oni za
               nju ne ginu?</p>
            <p>Vojvode se sada uvjere da je Husein mudro uradio i svi povladiše njegovim
               riječima.</p>
            <p>Na Sprečinom polju odmarala se četa nekoliko urâ, a zatim okrenu zapadno prema
               Maglaju. Tu na lakim čamcima preveze se Huseinova četa preko valovite Bosne i žurnim
               korakom, kao da ju tko goni, spusti se k jugu k drevnom Travniku, stolici bosanskoga
               vezira, po svoj zemlji mrženoga Osmanlije Morali-paše. Peti dan pade četa pod
               Travnik. Kao spasitelja dočekaju travanjski muslimani Zmaja Bosanskoga. Sve ga je
               držalo rođenim gospodarom Bosne i poslanikom Alahovim. Svjetina pače govoraše da ima
               zelenu desnu ruku, očit znak po njezinu shvaćanju da je svetac i božji ugodnik.
               Veseli usklici, prasak pušaka i grmljavina iz prangijâ, čim bî dočekan Husein,
               potrese Morali-pašom i navijesti mu da je došao Zmaj Bosanski.</p>
            <p>Nemoćni vezir, čim je, čuo da se Bošnjaci dižu, pošalje svoga tatarina u Carigrad da
               mu pošalju pomoć, ili da mu bar dozvole uteći. Nu tatarin nije mogao biti ni u
               Carigradu i već je duvanjski beg Teskeredžić, zatim skopljački begovi Vilići,
               Kopčići, Miralemovići, Granići i mnogi drugi hrupili u Travnik s većim četama i
               opkolili vezira u njegovoj tvrđavi, da nije mogao ni misliti na bijeg. Uza se ne
               imaše on više od dvije stotine nizamâ, a s tim nije mogao ništa poduzeti proti
               velikoj sili bosanskih begova. K tomu dođe još i Husein-kapetan sa svojim Posavcima i
               uništi mu i zadnju klicu nade.</p>
            <p>- Što misli taj Osmanlija? - upita Husein-kapetan bega Teskeredžića. - Zar se možda
               nada da će nam odoljeti?</p>
            <p>- Mi ga već pozvasmo da se preda - odgovori beg Teskeredžić - ali nam on otporuči da
               se živ predati neće; a ako pokušamo na nj udariti, on da će tada iz teških topova
               pucati na varoš i sve oboriti u prah i pepeo. Da toga nije, mi bismo ga već imali u
               našim rukama.</p>
            <p>- Ja ću ga još jedanput pozvati - progovori Husein-kapetan iza kratka razmišljanja -
               pa ako se ne preda, ostavit ću tu svoga pobra Ali-pašu Vidaića sa dvije hiljade
               momaka, a mi ćemo krenuti dalje. Valjda će ga glad prisiliti da položi oružje.</p>
            <p>Sutradan zajaše konja beg Zlatarević i noseći u ruci bijelu zastavicu, doskaka pod
               bedeme gradske gdje zaustavi konja i doviknu straži da želi govoriti s vezirom.</p>
            <p>Zamalo spusti se most na gradski prokop i vezir praćen dvojicom nizamâ priđe k
               Zlatareviću.</p>
            <p>- Što želiš, beže? - upita vezir prijaznim glasom ustaničkoga poslanika. - Sigurno si
               došao pozvati me da vam se predam?</p>
            <p>- Tako je, čestiti pašo! - odgovori s poštovanjem beg Zlatarević. - Naš vođa
               Husein-kapetan Gradaščević poziva te posljednji put da položiš oružje!</p>
            <p>- Žao mi je da si uzalud došao! - odgovori vezir mirno. - Sultan mi je zapovjedio da
               imam tu ostati, došlo što došlo; a ja sluga sultanov moram slušati njegovu zapovijed.
               To reče i učini svoj temenah poslaniku Huseinovu koji okrene konja i naglo odjuri k
               svojima da vođi priopći vezirov odgovor.</p>
            <p>- Dobro - reče Husein - čuvši poruku Morali-paše - a ja ću ga gladom prisiliti da se
               preda. - I naredi već da Ali-paša Vidaić, njegova desna ruka, ostane pod Travnikom sa
               dvije tisuće momaka, a on je imao s ostalom vojskom sutra dan krenuti u Hercegovinu
               da se tamo združi s četama hercegovačkim i iz Bosanske Hrvatske.</p>
            <p>Poslije podne istoga dana stade duhati silan vjetar zapadnjak. Grdne oblačine stanu
               se gomilati nebeskim obzorjem i hvatati se u jednu cjelinu. Podvečer bijaše sav
               nebeski svod gusto zastrt crnom koprenom daždovitih oblačina. Jaka kiša stade
               lijevati kao iz kabla, a silovit vjetar okrenu s Vlašića planine. Smrče se tako da ne
               bi čovjek mogao prsta vidjeti pred licem. Nastade burna noć, postade tamno kao u
               rogu.</p>
            <p>Husein pomisli: to bi bila zgodna noć da se domognemo tvrđave. Pozove k sebi
               harambašu Marijana i kaže mu: - Hoću da vidim kakav si junak. Ova noć čini mi se vrlo
               zgodna da uzmemo vezirovu tvrđavu i njega živa uhvatimo. Ja trebam da nekoliko mojih
               momaka zađe po toj oluji u tvrđavu i da nam otvore vrata. Vi ste hajduci hitra uma i
               junačkoga srca, zato tebe i tvoje drugove izabiram da taj posao obavite.</p>
            <p>- Ti zapovijedaš, gospodaru, a nama što bog dade i sreća junačka - odgovori Marijan.
               - Posao nije lak, al bi mogao lijepo poći za rukom. Što bog dâ! - ponovi i opet bivši
               hajdučki harambaša i razgovaraše se zatim dalje s Huseinom o tom kako će sve to
               udesiti da bude što manje gubitka ljudi. Husein pozove nato Ali-pašu Vidaića da se
               neopazice sa hiljadu momaka došulja do gradskoga prokopa i odmah hrupi u grad čim se
               vrata otvore i bude bačen most preko prokopa. Svoj vojsci naredi da stoji spremna i
               da pazi ako bi možda pošlo za rukom nizamu da umakne iz tvrđave i u bijegu potraži
               spas. Husein-kapetan, koji bijaše sa svojom četom utaboren u Dolcu, odluči također
               krenuti pod tvrđavu da podupre ako bi trebalo Vidaića. Kad je minula ponoć i oluja s
               kišom najjače bjesnjela, stade se sve kretati proti tvrđavi. Hajduci, jake ljudine
               ponesu sa sobom tri čamca iz rijeke Lašve, dvoje ljestve i nekoliko sjekirâ. Oprezno
               i tiho, kao što umiju samo hajduci, došuljaju se oni do gradskoga prokopa i tisnu u
               vodu čamce. Ali-paša Vidaić bješe također već doveo svoju četu do prokopa i razredio
               ju prama gradskim vratima. Hajduci Marijanovi sjednu u čamce i sretno se prevezu na
               drugu stranu nasipa, tik pod gradski bedem. Tu prislone ljestve i držeći u zubima
               gole handžare, a u desnoj napete kubure stanu se penjati na bedem. Za čas bijahu
               gore. Straže po bedemima bijahu dosta gusto ponamještene jer je Morali-paša slutio da
               bi Husein-kapetan mogao šta pokušati po toj burnoj noći. Nu većina stražara ili
               spavaše, ili bijaše dremovna od umora, a i oni što su bdjeli nisu od tmine, kiše i
               vjetra mogli ništa opaziti. S nategnutom kuburom u lijevoj i s golim handžarom u
               desnoj ruci pođe Marijan, a za njim njegovi drugovi k gradskim vratima. Došavši posve
               blizu opaze nizama gdje dremovan stoji naslonjen baš o sama vrata. Prenuv se od
               šušnja razvali oči i vidjevši pred sobom čitavu hrpu ljudi upita turski: »Tko je?«
               Umjesto odgovora ščepa ga Marijan žilavom rukom za vrat i zaprijeti mu handžarom ako
               samo pisne. Ubogi nizam ne mogaše ni glasa da istisne iz sapeta grla, a dotle
               prihvate hajduci sjekire, nekoliko naglih i krepkih udaraca pade, i gradska vrata
               bijahu otvorena. Straže se počeše na tu lupu javljati, nekoji potekoše i k vratima,
               nu već bijaše kasno, jer su hajduci do toga bili već odmotali lance i spustili most
               preko prokopa, stali na otvor vratâ, držeći nategnute puške. Sada dignu stražari viku
               i zapale baklje. Nizami grabe oružje i kupe se na dvorištu, ter čekaju samo na
               vezira. Uto zaori gromovita vikar »Alah« izvan bedemâ i Ali-paša Vidaić hrupi sa
               svojom četom na most i za čas bijaše u gradskom dvorištu. Malo zatim ispade i vezir
               iz svoga harema komu se na pragu pokaza plačući hanuma i mlada kćerka.</p>
            <p>Vezir vidjevši pri svjetlu bakalja pretežitu silu Bošnjakâ u gradskom dvorištu,
               uvidje u prvi mah da bi svaki otpor uzaludan bio i zato bez dugog razmišljanja odluči
               predati se. Postupivši naprijed zapita glasno: »Gdje vam je vođa, Bošnjaci?«</p>
            <p>Ali-paša pođe pram veziru i doviknu mu: »Evo ja sam, vezire! Dođi bliže i odmah ćeš
               me poznati!«</p>
            <p>Morali-paša pristupi k Vidaiću i pogledavši mu u lice, nehotice protrne od straha i
               ne mogaše ni riječi progovoriti.</p>
            <p>- Ne boj se, čovječe! - reče Ali-paša motreći prezirno uzdrhtalog Osmanliju - govori
               što želiš!</p>
            <p>- Vidim - poče Morali-paša nesigurnim glasom - da bi uzaludno bilo svako proliće
               krvi. Ja se zato hoću predati, ali pod uvjetom da ja i moji momci smijemo otići pod
               oružjem iz Bosne.</p>
            <p>- Pod oružjem da odete? - ponovi Ali-paša i kimnu glavom. - Počekaj malo, da čuješ
               što će na to reći svih nas zapovjednik Husein-kapetan. - Ovaj bješe međutim već zašao
               u dvorište, i Ali-paša koji je bio pošao po nj vrati se za čas k veziru s Huseinom
               koji ponosito stade pred pokunjena Osmanliju.</p>
            <p>- Čuo sam što želiš, pašo! - progovori Husein - ali tako ne može da bude. Ti i tvoja
               četa položit ćete oružje. Tvoje momke dat ću otpraviti do austrijske međe i nek tada
               idu kamo ih volja, a ti ćeš ostati moj sužanj.</p>
            <p>Morali-paša bijaše gotovo satrven čuvši te odrješito kazane riječi.</p>
            <p>- Umekšaj se, kapetane! - moljaše nesretni Osmanlija. - Imam ženu i dijete uza
               se!</p>
            <p>- Neće im se ništa dogoditi - odgovori Husein-kapetan nakratko. - A sada polagaj
               oružje!</p>
            <p>Vidjevši vezir da tu ne ima ine pomoći, zapovjedi nizamu da se povrsta u redove, a
               tada ga pozva da položi oružje. Momci to donekle jedva dočekaše jer im život u Bosni
               gdje ih je i muhamedovac i kršćanin prijekim okom gledao, ne bijaše nimalo ugodan.
               Svi bez otezanja položiše oružje.</p>
            <p>Na to priđe Morali-paša k Huseinu i otpasavši sablju preda ju mladomu kapetanu. Ne
               bijaše kadar ni riječi izustiti, samo suzne oči odavahu kako ga boli to poniženje i
               nesrećna sudbina koja snađe njega i njegovu porodicu.</p>
            <p>Hanuma vezirova i kći, motreći s praga harema cijeli taj prizor, pobojaše se odmah da
               to ne sluti dobru. Zaboravivši na stidljivost i turske običaje, prilete k veziru s
               očajnim licem i upitaju ga turski: - Što je s tobom, što je s nama?</p>
            <p>- Sužnji smo, djeco moja!</p>
            <p>- Sužnji! - vrisnuše mati i kći. - Među tim divljacima! - dodade mati, rođena
               Stambulkinja.</p>
            <p>- Umirite se, gospe! - reče blagim glasom Husein-kapetan u turskom jeziku. - Ni vama,
               ni veziru neće se ništa zla dogoditi.</p>
            <p>Ženskinje pogledaju ga zahvalnim pogledom, a nato na loži Husein-kapetan begu
               Zlatareviću da ima stražu držati nad vezirom i njegovom porodicom koju smjestiše u
               harem.</p>
            <p>- Ala je krasno to djevojče! - reče beg Zlatarević u sebi, zaključavši za novim
               sužnjima haremska vrata. - Njoj za volju dao bi se i sam zatvoriti. - I doista, Zejna
               kći vezirova, bijaše prekrasno djevojče od kojih sedamnaest godina, prava istočna
               ljepota, vrane kose i crnih, žarkih očiju.</p>
            <p>Uto prestade i kiša padati i oluja popusti. Oblaci stadoše se brzo rastavljati i
               zamalo nastade lijepo proljetno jutro. Husein naredi četu od tri stotine momaka koja
               imaše otpratiti nizam do austrijske međe, a zatim ode u konak vezirov. Za njim pođe
               Ali-paša Vidaić i straža Huseinova, Marijan sa svojim drugovima.</p>
            <p>Za nekoliko časova već se je na konaku vezirovu u tvrđavi vijala zastava Huseinova,
               tvrđavski topovi stadoše grmjeti sa gradskih bedema, a u tu grmljavinu umiješa se
               klicanje travanjskih muhamedovaca i gromoviti slavodobitni »Alah« svih ustaničkih
               četa u Travniku i okolo njega. Neopisiva radost zavlada u bosanskom taboru, ta
               namjesnik sultanov pao je ustanicima u ruke i Zmaj Bosanski osvojio stolicu bosanskih
               vezira.</p>
            <p>Husein se raduje ushićenju svoje vojske i zadovoljan sluša nježino klicanje. - Slava
               ti, bože! - reče i uznese lijepe oči prama jasnom nebu. - Ti si bio sa mnom! - Nato
               se brzo okrenu, kao da se je nečemu dosjetio i dozove Marijana, poglavicu svojih
               hajdučkih stražara. Marijan dođe za čas i smjerno se pokloni svomu gospodaru.</p>
            <p>- Dobro si se ponio, junače! - reče mu ljubezno. - Ti si mi otvorio vrata vezirove
               stolice, a ja tebi širom otvaram vrata svoje milosti. - To reče i pruži mu dragocjenu
               vezirovu sablju. - Viteški si se držao ove noći - produži Husein - hoću da kao vitez
               sablju pašeš i uvijek uza se nosiš uspomenu na ovu kobnu noć.</p>
            <p>Marijanu sinuše oči od junačkoga ponosa kad mu Husein pripasa vezirovu sablju.</p>
            <p>- I tvoji momci bijahu valjani - i njih nadari. Ovu kesu dukata razdijeli među njih,
               nek se sjećaju današnje naše sreće i slave.</p>
            <p>Marijan se pokloni i htjede da izađe, ali ga Husein uhvati za rame.</p>
            <p>- Počekaj još, momče! Znam da si zaručen i da ljubiš svoju djevojku. Želiš li se
               možda vratiti kući? Nuder kaži po duši!</p>
            <p>- Gospodaru - progovori mladi hajduk - sad da se vratim, pošto si me sabljom opasao
               da vojujem kao vitez? Ni za cio svijet ne bih toga učinio; dat će bog i doći će
               vrijeme da se vratim k svojima, ali sada ne odstupam od tebe i idem za tobom makar u
               pakao!</p>
            <p>Husein ga potrepta po ramenu i reče na to poozbiljnim licem, kao da sam sa sobom
               govori:</p>
            <p>- A ti stupaj sa mnom, za istom zvijezdom, k slavi, ili propasti!</p>
         </div>
         <div type="chapter">
            <head>IX.</head>
            <p>Oko podneva sazove Husein-kapetan u vijeće sve vojvode svoje vojske. - Što ćemo
               početi s vezirom? - upita Husein sabrane begove i kapetane.</p>
            <p>- Treba ga objesiti, toga osmanlijskoga psa - viknu ih nekoliko. - Dželaledin i
               Avdurahim veziri nisu ništa bolje postupali s nama Bošnjacima.</p>
            <p>- Nemojte, braćo - reče stari Mustafa-beg Vilić - ta nije nikomu ništa zla
               učinio.</p>
            <p>- Što govoriš, bolan? - primijeti Ahmet-beg Altomanović, sin Rustemov - zar je ono
               dobro što on učini mojemu šuri Ali-paši Vidaiću?</p>
            <p>Nato će progovoriti duvanjski beg Teskeredžić: - Vitezovi! Svi znate da smo se digli
               kad smo čuli da je vezir obukao nizamsko odijelo i opet navijestio sultanove reforme.
               Sad je on u našoj vlasti i kao što je prije sultana, tako će sada nas slušati. Što je
               sagriješio, to valja da javno okaje. Obukao je krstačko nizamsko odijelo; sada treba
               da ga skine i obuče odijelo starih bosanskih vezira. A da sav svijet vidi kako je
               sagriješio, morat će povrh toga abdest uzeti i kroz više dana činiti dovu dok sa sebe
               opere taj grijeh.</p>
            <p>Umjereniji vojvode kojih bijaše velika većina, pristanu odmah na prijedlog bega
               Teskeredžića, samo upitaše: - Što zatim?</p>
            <p>- Zatim ćemo - produži beg Teskeredžić iza kratka razmišljanja - okrenuti u
               Hercegovinu i povesti sa sobom vezira. Ovo će biti po nas od koristi, jer oni koji se
               još nisu odlučili bi li pošli s nama ili ne, odmah će pristati uz nas čim vide da je
               vezir s nama. S njim ćemo poći do samog Carigrada.</p>
            <p>- Aferim, ejvala! - stanu povlađivati sa svih strana begu Teskeredžiću, samo se
               Husein namrgodi i krepkim glasom progovori:</p>
            <p>- Čemu ta igra? To će biti samo sljepilo za kratkovidne ljude, jer svako pametan znat
               će da vezir ne ide s nama dobre volje i da mu nije ni nakraj pameti da kupi čete
               proti svomu sultanu. Ako već hoćete da tu pokoru učini, bit će najbolje da ga poslije
               otpravimo za njegovim nizamom. Ako bude s nama, mogao bi nam samo još smetati.</p>
            <p>Husein je imao posve pravo sa svoga gledišta, nu većina pristade uz bega Teskeredžića
               i tako bude zaključeno da ima vezir, pošto svrši javnu pokoru, krenuti s ostalom
               vojskom u Hercegovinu i dalje.</p>
            <p>- Kad tako želite svi, neka vam bude! - reče ponešto zlovoljno Husein i dade
               dopratiti vezira preda se.</p>
            <p>- Ti si, vezire - progovori Husein-kapetan ozbiljnim licem - povrijedio naše stare
               adete i poružio naše svetinje kad si obukao to franačko odijelo ter stao naviještati
               careve reforme.</p>
            <p>- Tako mi je zapovjedio car, a ja sam njegov sluga i moram vršiti njegovu volju -
               reče smjerno lukavi Osmanlija.</p>
            <p>- Znam ja to, i da toga nije, ti bi skupo platio svoju drzovitost. Uostalom, moraš
               svakako okajati svoji grijeh. To franačko odijelo odmah ćeš skinuti sa sebe i obući
               odmetnuto odijelo bosanskih vezira. Tad ćeš abdest uzeti da se opereš od nečisti, i
               kroz više dana, dok ne kažem da je dosta, činiti dovu javno pred svijetom da ti Alah
               oprosti zablude.</p>
            <p>Čuvši to vezir problijedi sav u licu; otvori usta, nu ne bijaše kadar ni riječi
               istisnuti od teška utiska. Dršćuće usnice pokazivahu samo kakov boj bije u sebi. Ta
               javna pokora bijaše nečuveno poniženje za nj, bosanskoga vezira, namjesnika
               sultanova, koji je dosele neograničeno vladao imetkom i životom podložnih
               stanovnika.</p>
            <p>- Idi sad i preobuci se! - zapovjedi iza male stanke Husein.</p>
            <p>Vezir ne reče ni riječi, okrenu se i izađe napolje sa svojim pratiocem. Kako mu bješe
               zapovjeđeno, tako učini. Obuče odijelo starih bosanskih vezira i pod stražom pođe
               tada činiti dovu, najprije u veliku džamiju, onda u ostale male džamije, ter je pred
               svakom javno abdest uzimao.</p>
            <p>Travanjski muhamedovci gledaju to i upravo im godi vezirova javna pokora. »Ejvala,
               tako je u redu! Tko javno pogrdi Prorokovu vjeru, valja da javno okaje svoj grijeh.
               Pred bogom treba da su svi jednaki, bio vezir ili balija«.</p>
            <p>Tri dana zasebice činio je vezir svoju pokoru i tada reče Husein da je dosta. I
               doista bijaše dosta, jer je ubogi Osmanlija od duševne boli gotovo obolio. Kad bi se
               vas umoren vratio podvečer u svoj zatvor i obnemogao pao na dušek, sjele bi mu k
               glavi žena i kćerka, ter bi se trudile da slatkim riječima ublaže ljutu bol
               nesretnoga vezira. - Ne očajavaj, oče - znala bi ga tješiti Zejna, lijepa kćerka
               njegova. - Alah će nas izbaviti iz ove nevolje, al onda nećeš više služiti sultanu
               nego ćeš u miru s nama provoditi svoju starost.</p>
            <p>- Otići ćemo u lijepi tvoj Anadol i uživati slatki obiteljski život - pridoda hanuma,
               još pristala žena od kojih trideset i šest godina, pogladivši vezira po čelu.</p>
            <p>- Da, da, tamo ću poći - odvrati vezir s dubokim uzdahom - al samo da se odovud
               spasim, da se izbavim nemila sužanjstva!</p>
            <p>Sutradan zorom, sa vezirom i njegovom obitelji, krenu Huseinova vojska put
               Hercegovine. I tamo bijaše sve spremno na ustanak, pa je samo trebalo pobrati zrele
               plodove. Iz Travnika, pod razvitim zastavama, krenuše Bošnjaci najprije u Skopljačko
               polje, gdje u svoj Bosni prebiva najviše begova i vlastele bosanske. Mnogobrojne čete
               pridružile se tu Huseinu i u slavlju išao je Zmaj Bosanski sve dalje k jugu. Preko
               Bugojna i Kupresa stiže u Livno, gdje već čekahu sa svojim četama begovi: Kulenović
               iz Kulen-Vakufa, Filipović iz Glamoča, Delilagić iz Cazina i među njima neustrašivi
               Krupa-kapetan sa stotinama drugih vitezova iz Bosanske Hrvatske. Kad je Husein krenuo
               iz Livna, brojaše njegova vojska petnaest hiljada junaka. S tom vojskom krenu sada u
               Mostar, kamo su po dogovoru imale stići čete iz donje Hercegovine. Begovi koji su u
               Travniku svjetovali da se vezir povede u Hercegovinu, nisu imali baš krivo, jer
               osobito neuki, vidjevši vezira, glavu zemlje među ustanicima, mišljahu da ne može i
               ne smije biti inače nego da treba vojevati za vjeru Prorokovu i dragovoljno se
               vrstahu pod zastavu Bosanskoga Zmaja. Uz to su još hodže, a nadasve oglavski šehovi
               činili svoje, i vatrenim riječima do skrajnosti raspirivali vjersku zanesenost
               muhamedovaca. Što god je moglo ponijeti oružje, sve je hrlilo na svetu vojnu i samo
               nemoćni starci, bolesni i slaba nejač ostade kod kuće.</p>
            <p>U Mostaru dočekali su Zmaja Bosanskoga s istim ushitom kao i u Travniku.
               Husein-kapetan nastani se u tvrđavi, a vojsku razmjesti po gradu i predgrađima, a što
               se nije moglo po kućama namjestiti, dođe pod šatore vani pred Mostarom. Veziru s
               porodicom opredijeli Husein zaseban stan u kaštelu u svojoj blizini.</p>
            <p>Husein-kapetan odluči tu čekati čete iz donje Hercegovine koje bijahu već na putu iz
               Nikšića, Trebinja, Gackoga i od Ljubuškoga. Jedan dan poslije dolaska bosanske vojske
               u Mostar započe veliki post muhamedovski, ramazan. Svaki pravovjerni musliman za
               trajanja toga posta klanja se najmanje pet puta na dan i do akšama ne okusi ništa od
               jela i pića, i sâm čibuk ne prinese cio dan k ustima.</p>
            <p>Bijaše doba jacije, to jest dva sata po sunčanom zapadu. Sa minaretâ mostarskih
               džamija ori se glas hodžâ kroz noćnu tišinu. Džamije bijahu rasvijetljene stotinama
               luči, a silno ljudstvo, noseći fenjere u ruci, protiskivalo se iz jedne džamije u
               drugu. Morali-paša, praćen dvojicom stražara, bješe otišao u Karađoz-begovu džamiju,
               najljepšu od svih mostarskih džamija, da tamo klanja. Njegova hanuma, još sva
               slomljena od naporna puta, bijaše zadrijemala na dušeku, a za toga je Zejna, kći
               njezina, sašla u đul-bašču u dvorište. Otkrivena lica, misleći da ju niko ne gleda,
               upre svoje crne oči u zvjezdovito proljetno nebo i stade tihim glasom pjevuljiti neku
               istočnu pjesmu. Beg Zlatarević, komu bijaše na pasku predan vezir i njegova porodica,
               navreba djevojku samu i došulja se s boka u njezinu blizinu. Strastvenim pogledom
               motraše mladi beg vezirovu kćerku. Za cijeloga puta iz Travnika do Mostara gledao je
               on da svakom zgodom čim više ugodi veziru i tražio priliku da ma koju riječ progovori
               nasamu sa Zejnom. Ovo mu međutim ne pođe za rukom jer je djevojka bila uvijek s
               majkom svojom koja od nje ni za čas ne odstupaše. Zejna, kao što su u tom sve
               djevojke bistra oka, opazi odmah s početka da se mili mladomu Bošnjaku. To joj bilo
               ugodno, jer je hoćeš-nećeš morala priznati sebi da i ona rado vida lijepoga mladića.
               Katkad bi kao nehotice odmaknula koprenu s lica kad je znala da ju motri mladi beg, i
               odmah nato opet zastrla lice. To bijaše najviše što je beg Zlatarević doživio od
               vezirove kćeri. Kad mu se je zato sada nadala prilika da može duže vremena mirno
               motriti divotno lice djevojčino, gotovo se pomami od radosti. Ne mogući da odoli
               strasti svoga srca, trže se i lakim korakom stupi pred djevojku.</p>
            <p>- Zejno! - progovori mladi beg glasom, dršćućim od velike uzrujanosti.</p>
            <p>Djevojka kriknu zakinutim »ah«, i htjede koprenom pokriti svoje lice, nu beg
               Zlatarević uhvati ju za ruku i ne dade da to učini.</p>
            <p>- Neka! Zaklinjem te srećom tvojom! - govoraše strastveni mladić - pusti da se bar
               jedanput nagledam milog tvog lica.</p>
            <p>- Što tražiš ovdje, beže! - upita djevojka nesigurnim glasom, izvinuvši silovito
               svoju ruku iz begove desnice.</p>
            <p>- Tebe tražim, Zejno - odgovori ljubavlju opojen mladić - da ti kažem da te ljubim,
               da si mi draža nego život, nego spasenje moje duše.</p>
            <p>Djevojče se vragoljanski nasmjehnu.</p>
            <p>- Ti se smiješ mojemu osjećaju? - produži beg ponešto uvrijeđen.</p>
            <p>- Nisi pogodio! - odvrati brzo djevojka tihim glasom. - Smijem se samo tomu kako se
               je stražar u sužnja zaljubio.</p>
            <p>- A je li mu sužanj uzvraća ljubav? - nadoveza smiješeći se beg Zlatarević. - Ded
               kaži, tako ti očinjega vida!</p>
            <p>- Jok, toga ti sada neću kazati - odgovori djevojka ljupkim glasom. - Ljubav treba da
               na slobodi progovori.</p>
            <p>- Budi mi ženom i bit ćeš odmah slobodna - reče beg, vidjevši kud smjera djevojka
               svojim govorom.</p>
            <p>- A moj otac i moja mati?</p>
            <p>- I oni će biti slobodni kad se vojna svrši.</p>
            <p>- Ako je tako, tad ih ne mogu ostaviti. Ja sam im jedinica i bila bi grehota doboga
               da ih ostavim same u najtežim časovima života.</p>
            <p>- Kad bih ja ovdje zapovijedao, odmah bih vas sve troje pustio na slobodu - reče
               beg.</p>
            <p>- Da me iskreno ljubiš - prihvati lukavo djevojče - ti bi nam znao vratiti slobodu.
               Ti imaš paziti na nas; lako bi ti, dakle, bilo pomoći nam da pobjegnemo.</p>
            <p>- Da ti pomognem pobjeći, pa da te nikad više ne vidim?</p>
            <p>- Rekao si maloprije da me ljubiš više nego život svoj. Ako je to istina, onda ćeš me
               znati potražiti i u Stambulu i isprositi od oca.</p>
            <p>Beg Zlatarević se zamisli.</p>
            <p>- Aj, vidim da ne ljubiš Zejnu! - progovori s uzdahom vezirova kći.</p>
            <p>- Ne govori tako! - odvrati joj silovito beg i uhvati ju za malu ručicu. - Ja ću vas
               spasiti!</p>
            <p>Djevojka strastveno ogrli mladića i koraknu tada natrag: - Sutra nam poruči da znamo
               biti spremni. A sada idi, vezir može svaki čas nadoći.</p>
            <p>- Pogledaj me još jedanput tim očima iz kojih mi se raj osmijeva - reče beg
               Zlatarević i pristupi k djevojci, prihvati ju čvrsto za meku ruku.</p>
            <p>Zejna uznese smiješeći se lijepe svoje oči prama begovu licu, koji ju žestoko privinu
               na grudi. - Čuješ li kako mi srce kuca, kako ti priča o svojoj ljubavi - govoraše
               mladić u zanosu svoje strasti, posipljući žarkim poljupcima rumeno lice
               djevojčino.</p>
            <p>- Zejno! - ču se sada glas hanume iz kuće i dvoje se mladih u trenuće razminu.</p>
            <p>- Dakle sutra! - dobaci još Zejna begu, umičući u kuću. - Ne zaboravi!</p>
            <p>Vrata se za djevojkom već zatvorila, a beg Zlatarević još stoji na istom mjestu kao
               kameni stup i pilji očima pravcem kud je umakla vezirova kći. - Zašto baš morade biti
               Osmanlijka koja uspiri ljubav u meni? - upita sama sebe i laganim korakom izađe iz
               dvorišta.</p>
            <p>Sutradan priredi beg Zlatarević sve što bijaše nužno za bijeg: konje, odijelo i vođu.
               Znajući da Husein-kapetanu, vođi ustanika, nije nimalo stalo do sužanjstva vezirova,
               latio se beg Zlatarević bez ikakove bojazni toga posla. U noć, u doba jacije, izađe
               iz kuće gdje bijahu zatvoreni sužnji beg Zlatarević s vezirom koji bijaše odjeven u
               obično odijelo kakova bosanskoga bega ili spahije; za njima, isto tako odjevene,
               iđahu još dvije osobe: hanuma i kći vezirova. U muškim haljinama izgledahu one kao
               dva mlada muškarca, kao sinovi Morali-paše. Beg Zlatarević idući neko vrijeme ulicom
               punom ljudstva, zakrenu najedanput puteljkom koji je između baščâ vodio u polje.
               Ugasivši fenjere požure se bjegunci što su brže mogli. Za kratak čas stignu na prosto
               polje gdje ih je s konjima čekao uzdan muhamedovac što ih je imao voditi na njihovu
               bijegu.</p>
            <p>- Sad smo na meti - reče beg Zlatarević prama veziru - ovaj čovjek je pouzdan i
               odvest će te do Stolca gdje sjedi Ali-aga Rizvanbegović, tvoj iskreni prijatelj i
               vjeran sluga sultanov. Tamo ćeš naći sigurno utočište i on će naći puta da te otpremi
               u Stambul. Sad ostaj zbogom! - I pruži desnicu veziru koju ovaj živo prihvati.</p>
            <p>- Tvoje dobro djelo - reče ganuto vezir - neću nikad zaboraviti i sultan će znati za
               nj. Tko zna neće li ti to kada koristiti.</p>
            <p>Beg Zlatarević mučao je mukom i nijemo motreći preda se slušao kako se, blagosivljući
               ga, praštaju s njim hanuma i lijepa Zejna. Vezir pomože ženi svojoj da uzjaše na
               konja, a beg Zlatarević priđe da pomogne Zejni; nu ova se vinu hitro poput vjeverice
               i sigurno sjeđaše već u sedlu. Mladi beg ne mogaše se suzdržati da ju ne uhvati za
               ruku: - Pošla zbogom, Zejno - reče u brzini čuvstvenim glasom - kad se vojna svrši,
               doći ću u Stambul po te.</p>
            <p>- Treba da se požuriš, moj junače - odvrati mu djevojče posve veselim glasom - jer
               ako me Osmanlije vide, mogli bi me tebi preoteti.</p>
            <p>Begu Zlatareviću ne svidješe se ove riječi djevojčine, ni veselo njezino držanje na
               rastanku, nu nije imao prilike da joj išta primijeti, jer je Morali-paša već sio na
               konja i pozvao Zejnu da pojaše naprijed za vođom. Još jedanput pozdrave se nakratko
               bjegunci sa svojim izbaviteljem i brzim kasom odjure preko mostarskoga polja prema
               Stolcu.</p>
            <p>- Biva da sam nosio guju u njedrima! - promrmlja mladi beg, vraćajući se s polja u
               grad - nu vidjet ćemo da li je vjera ili nevjera! - I zamišljeno vrativ se u konak,
               leže zlovoljan spavati. Gotovo cijele noći ne mogaše usnuti, tako bijaše uznemiren s
               čudna držanja Zejnina na rastanku. Malo je što na svijetu tako vredovno kao što je
               ljubeće srce u čovjeka!</p>
            <p>Sutradan kad je sunce već visoko odskočilo, pođe beg Zlatarević da po navadi tobože
               prividi što radi sužanj ustanički. Dakako vezira ni njegove porodice ne nađe. Naoko
               iznenađen poleti beg Zlatarević u Huseinov konak da ovomu javi bijeg vezirov. Došavši
               tamo nađe Huseina u društvu s više vojvoda bosanske vojske.</p>
            <p>- Nosim ti zao glas, kapetane - reče beg Zlatarević prama Huseinu, vezir nam je
               utekao. - Vojvode među kojima bijaše i beg Teskeredžić, iznenadi ta vijest, pače ih
               ozlovolji.</p>
            <p>- Kako si ga tad stražio, momče? - otrese se ljutito beg Teskeredžić na bega
               Zlatarevića.</p>
            <p>- Ramazan je, čovječe - odgovori mirno ovaj - nisam mogao vazdan uza nj stajati, a
               moji stražari tko zna jesu li pouzdani, ja ih ne poznajem.</p>
            <p>Na taj odgovor umuknuše prigovaratelji jer u tom odgovoru moglo je biti dosta
               istine.</p>
            <p>- Uzmi ljudi koliko misliš da će trebati - progovori sada posve ravnodušno
               Husein-kapetan - i odredi potjere na sve strane, pa mi dođi javiti što si opravio. -
               Moglo se vidjeti da je Huseinu posve svejedno bilo što je vezir umakao, pa je i
               potjeru preko volje odredio samo da ne ozlovolji svojih drugovâ koji su držali da im
               je prisutnost vezirova od neocjenjive koristi.</p>
            <p>Beg Zlatarević učini po zapovijedi. Na sve strane razasla potjere, a on sam, uzeo
               dvadeset hitrih konjanika, pojuri prama Stolcu, znajući dobro, da se neće putem
               namjeriti na vezira koji je sigurno pred zoru morao stići u Stolac. Nu trebalo je na
               izliku i to učiniti.</p>
            <p>Oko podneva stadoše u Mostar pridolaziti ustaničke čete iz donje Hercegovine.
               Najprije stiže beg Kapetanović iz Vitine, zatim Alaj-beg Čengić iz Lipnika, vodeći sa
               sobom preko hiljadu kršnih junaka. Za ovima dođoše Nikšićani i Trebinjci, žedni boja
               i osmanlijske krvi. Husein-kapetan i njegovi drugovi bezi i kapetani u Mostaru
               izađoše u susret došljacima i veselo dočekaše nove čete, izljubivši se kao s braćom s
               njihovim vođama.</p>
            <p>Nikšićani i Trebinjci imahu među sobom i nekoliko ranjenikâ koje su na kolima u
               Mostar dopremili.</p>
            <p>- Što se je s ovima zbilo? - upita u čudu Husein-kapetan.</p>
            <p>- Ovo je prva krv u našoj vojni proti Osmanlijama - stade pripovijedati Sulejman-aga
               Avdagić iz Nikšića. - Došavši mi Nikšićani i Trebinjci do Stolca uniđe nas nekoliko u
               kulu k Ali-agi Rizvanbegoviću i pozovemo ga da nam se pridruži. On na to plane kao
               živa vatra i zaprijeti nam da će nas s reda povješati dati ako odmah ne odemo iz
               njegove kule. Vidjevši da ne ima šale s tim čovjekom, mi doista mirno odemo iz kule,
               a on dade zatvoriti gradska vrata i dovuče topove na bedeme. Kad su naši čuli što se
               nama dogodilo, razjare se kao lavovi i nasrnu na kulu. Ali-aga bijaše pripravan i
               dočeka nas žestokom vatrom iz pušaka, pače naperi proti nama i topove. Razboritiji
               uvide sada da bi izgubili i mnogo ljudi i vremena dok bi svladali toga tvrdokornoga
               osmanlijskoga prijatelja, zato pregorjevši uvredu, digosmo se dalje na put ponesavši
               sa sobom ove ranjenike.</p>
            <p>- Pustimo ga neka ima svoju volju; jedna lasta ne čini proljeća, i jedan Ali-aga neće
               pomoći Osmanlijama, a vjere mi ni nama odmoći - primijeti Husein-kapetan koji se od
               stolačkoga bega nije drugomu ni nadao.</p>
            <p>Sad bijahu sve čete sabrane i trebalo je još samo poći u Sarajevo, tamo se združiti s
               Podrincima i Sarajlijama, pa tada na Novi Pazar krenuti proti Stambulu.</p>
            <p>Pred akšam, prije sunčanog zalaza, dođe beg Zlatarević k Huseinu u konak i javi mu da
               su se potjere vratile praznih ruku.</p>
            <p>- Neka ga voda nosi! - bijaše sve što je Husein-kapetan na to primijetio.</p>
            <p>Beg Zlatarević sjede na dušek do Huseina i uhvativši ga za ruku progovori
               povjerljivim načinom:</p>
            <p>- Pobratime, ne bi lijepo bilo da ti jednu stvar zatajim.</p>
            <p>- A ti zbori! - odvrati kratko Husein.</p>
            <p>- Moram ti ispovjediti da sam ja glavom pustio vezira na slobodu.</p>
            <p>- Ti?... - upita ponešto u čudu Husein svoga pobratima. - Što te je na to
               ponukalo?</p>
            <p>- Zaludiše me crne oči! - odgovori prostodušno mladi beg i stade pripovijedati svomu
               pobratimu kako je zavolio Zejnu, kako ga je djevojka sklonula da ih spasi iz
               sužanjstva i, napokon, kako se je ravnodušno s njim rastala.</p>
            <p>- Kakvo djelo, takva plaća, pobro! - reče Husein čuvši cijeli događaj. - Ljubav
               Osmanlijke varava je kao dražestan san. Čovjek se od nje prerano osvijesti. Na jeziku
               imaju med, a u srcu otrov. Nas Bošnjake drže one za divljake, pa nas i preziru. Traži
               ti, bolan, djevojku u svom plemenu i nećeš se kajati. Ali sada nije tomu hora. Opasao
               si sablju i zajahao konja od mejdana, zar je prilika da ideš ašikovati mjesto da se
               sokoliš za junačke mejdane? Baci iz pameti tu djevojku i vidi radije nije l' ti
               zarđala sablja u koricama?</p>
            <p>Beg Zlatarević odvrnu zažareno lice na stranu. Bijaše posramljen u četiri oka, kao
               nikad u životu.</p>
            <p>- Upamtit ću tvoje riječi - progovori beg Zlatarević, ustavši s dušeka - samo te
               zaklinjem ne misli da sam se poženštio. - I htjede da ispane iz sobe, nu u taj čas
               hrupi unutra zaprašen tatarin s Ali-pašom Vidaićem i poklonivši se smjerno, predade
               jedno pismo Huseinu.</p>
            <p>Husein-kapetan stade čitati pismo i oči mu se stadoše krijesiti neobičnim plamenom.
               Pročitavši pismo skoči na noge i okrene se prema begu Zlatareviću pa reče: - Bit će
               skora zgode da to pokažeš, što si sada rekao. - Nato mahnu rukom i tatarin ispadne iz
               sobe.</p>
            <p>- Braćo - produži Husein - piše mi naša uzdanica Škodra-paša da se je digao s
               četrdeset hiljada proti sultanu. Kara Feisija je već krenuo na čelu kerdžalijâ u
               Bugarsku. Paša nas poziva da odmah krenemo i sjedinimo našu silu s njegovom.</p>
            <p>- Kad ćemo, pobratime? - upita Ali-paša Vidaić, mašiv se grčevito za balčak svoje
               krivulje.</p>
            <p>- Sutra, desno krilo moje! - odgovori veselim glasom Husein. - Sva vojska ima sutra
               krenuti put Sarajeva, a odonud ćemo dalje u sveti boj za našu vjeru i slobodu.</p>
            <p>Sva trojica pođu nato iz konaka među vojsku gdje proglase poruku Škodra-paše i
               zapovijed Bosanskoga Zmaja da ima sutra sva vojska krenuti u Sarajevo.</p>
            <p>Neopisiva radost zavlada u četama; sve je klikovalo kao na pozdrav krvavoj borbi za
               oslobođenje Bosne od osmanlijskoga jarma.</p>
         </div>
         <div type="chapter">
            <head>X.</head>
            <p>Divno li je ravno Sarajevo, prijestolnica bosanska! Svakomu Bošnjaku poskoči srce od
               ponosa kada to ime spomene. Sa sjevera, juga i istoka uhvatile se oko njega u kolo
               visoke planine Hum, Mrkavina, Trebević i Borija, a podno tih gora i po njihovim
               obroncima prostrla se golema varoš po ubavoj kotlini, izilazeći pram zapadu u krasno
               polje sarajevsko u kom se bjelasa bistra Miljacka kao srebrena strijela u zelenu
               sagu. Na obronku Borije diže se ponosita tvrđava, opasana silnim bedemima iz kojih
               proviruje dvanaest grdnih kula kao dvanaest mrkih sablasti. Ispod tvrđe pukla
               nepregledna varoš, prikazujući oku divotan, veličanstven prizor. Iz zelenih bašča
               proviruju bijeli dvori sarajevskih aga, pomaljaju se bazari s kubetima od olova, a
               nadasve ističu se stotine vitkih minareta, što kao gorostasna koplja klise prama nebu
               gore. Hladna Miljacka valovito se valja kroz sredinu varoši, dijeleći ju u dvije pole
               koje sapinju u velelijepi obluk građeni mostovi, remek-djelo neimarsko iz davnih
               dana.</p>
            <p>Po sarajevskom polju i po obroncima Trebević-planine razapeti su sada bijeli čadori
               pod kojima stoji na okupu velika vojska bosanskih ustanika. Do dvadeset i pet hiljada
               sakupilo se tu vojske, sve sami ljuti Bošnjaci, iz svih krajeva junačke Bosne.</p>
            <p>Kud god pogledaš okom, sve sam vojnik, pješak i konjanik. Na polju vreva, vreva u
               varoši, navlastito na svagda bučnoj čaršiji gdje je navadno najveći promet i
               trgovina, a sada pogotovo. Tko ne bi znao da je ta silesija svijeta vojska što se
               sprema na sultana, mislio bi da je sva Bosna grnula u Sarajevo na ogroman zbor da
               slavi kakav veliki blagdan.</p>
            <p>Husein-kapetan, došavši u Sarajevo, sio u tvrđavu i tu čekao begove i kapetane koji
               obrekoše da će doći a još ne dođoše. Najzadnji dođe Tuzla-kapetan koji donese Huseinu
               pismo od srpskoga kneza Miloša. Nasljedni vladar mlade kneževine piše Bošnjacima na
               ruke njihova Zmaja da odustanu od svojih namjera proti sultanu i mirno se vrate
               svojim kućama. Miloš se ponudi da će nastojati izmiriti ih sa sultanom, nu ako
               Bošnjaci ne bi na to pristali, neka ne zaborave da je sultan vrhovni vladar i srpske
               kneževine, pak bi mogao njezin knez po svojoj dužnosti ustati na obranu padiše proti
               Bošnjacima. Husein, prouči to pismo, pozva k sebi sve vojvode i pročita ga pred
               njima. Svi planuše gnjevom, razumjevši Miloševe riječi.</p>
            <p>- Nuto rugla - zagrzni Alaj-beg Čengić - ovo Vlašče, što je do jučer robovalo, nudi
               nam svoje okrilje.</p>
            <p>- I prijeti se još ako ga odbijemo! - nasmija se Ali-paša Vidaić.</p>
            <p>- Bivši govedar nama vitezovima od starine - dodade beg Kulenović, najstarije pleme
               bošnjačko.</p>
            <p>Dok su se ovako žestili begovi i kapetani bosanski, baci Husein-kapetan na papir
               nekoliko redaka.</p>
            <p>- Čujte me, braćo! Kakva ponuda, takav odgovor. Slušajte! - Sve se umiri i
               Husein-kapetan pročita glasno slijedeći odgovor knezu Milošu: »Otpušteni robe! Budi
               sretan da možeš jesti ono malo hrane što imaš pred sobom; ja sam svoje činije već
               izvrnuo i ne trebam tvoga posredstva kod velikoga vezira. Baš za toga cara neću da
               znam kod koga se ti želiš za me zauzeti. Da te dočekam, gotov sam u svako doba i na
               svakom mjestu; moja je sablja sjekla prije nego je tvoja kovana. Zmaj od
               Bosne.«[**]</p>
            <p>- Tako je, tako, Zmaju! - poviknu svi u jedan glas i odgovor taj bješe odobren i
               Husein dade ga odmah otpraviti Milošu.</p>
            <p>- Vitezovi! - poče iznova Husein - sada smo svi na okupu, a samo jednog nema, premda
               je dao vjeru da će doći. Vi ga znate: Mahmud-aga Vidaić!</p>
            <p>- Crn mu obraz izdajici! - povikaše vojvode.</p>
            <p>- Već je doba - produži Husein-kapetan - da krenemo. Ja sam vas eto sakupio oko jedne
               zastave, za jednu svetu stvar, a sada gledajte tko će vas dalje voditi.</p>
            <p>- Tko će nas drugi voditi nego ti, svijetla sabljo naša! - reče Krupa-kapetan. - Ti
               si nas digao na oružje, ti nas i vodi.</p>
            <p>- Da, ti nas vodi! - viknuše svi u jedan glas, osim Tuzle-kapetana. To bijaše prvi
               koji poče zavidjeti slavu Husein-kapetanu.</p>
            <p>- Kad svi želite, ja se neću otimati - odgovori Husein-kapetan - premda znam da
               mladost i mudrost ne sjede nikad na istom stolcu. Slobodi me jedino da ima vas i
               starijih i mudrijih koji će me znati svjetovati gdje ustreba.</p>
            <p>- Ti nam samo zapovijedaj, i mi ćemo te slušati! - reče Ali-paša Vidaić. - Kazao si
               da je doba krenuti, i ja mislim da je tako. Škodra-paša već nas odavna izgleda; ne
               smijemo ga ostavljati sama na junačkom mejdanu.</p>
            <p>- Tad kažite svojim četama da budu spremne - reče Husein vojvodama - a sutra zorom
               ima sva vojska krenuti u Arnautluk, k Novom Pazaru.</p>
            <p>Vojvode se raziđu da izvrše nalog zapovjednika vojske. Vojnici se obveseliše čuvši da
               se ima dalje poći u susret slavi i pobjedi.</p>
            <p>Sutradan zorom poče se kretati ta velika vojska dolje k jugu.</p>
            <p>Ali-paša Vidaić na svom bijesnom čilašu vodi prednju četu, a za njim slijede ostale
               čete pješke i na konjima, vođene od svojih kapetana i begova. Ima ih da im se ne može
               kraj dogledati. U sredini, na čelu svojim posavskim konjanicima jezdi na ognjenu
               bijelcu Zmaj Bosanski. Oko njega savila se krasna povorka vojvodâ za kojom podalje
               jaše harambaša Marijan sa svojim hajducima. Silna svjetina izašla iz Sarajeva na
               polje da gleda odlazak krasne bosanske vojske. Pucajući iz svojih glasnih kubura, a
               drugi opet pjevajući, prolaze vojnici ispred radoznale svjetine, a ova im dovikuje:
               »Srećno pošli junaci, vratili nam vjeru i slobodu!«</p>
            <p>Poput nagle bujice valjaše se bosanska vojska dolje k jugu. Na Rogaticu, Višegrad,
               Priboj i Prijepolje stiže Zmaj Bosanski s velikom brzinom pod Novi Pazar gdje je
               nakanio počinuti s vojskom i opskrbiti ju hranom za duže vremena. Tu međutim čuje da
               je Kara Feisija sa svojim kerdžalijama paleći i harajući prodro u Bugarsku, osvojio
               Sofiju, ter ju nemilo opljačkao, počinivši u njoj najužasnije grozote. Ujedno čuje da
               je proti Škodra-paši krenuo veliki vezir Rešid s nizamom i Arnautima i da ga je kod
               Prilipa suzbio, a poslije i potukao pošto su izdajnički Arnauti prebjegli k velikom
               veziru od mladoga Škodra-paše koji je morao tada uzmaknuti i zatvoriti se u tvrdi
               svoj Skadar gdje je odlučio držati se proti velikom veziru dok bude mogao.</p>
            <p>- Veliki vezir napreduje - reče Husein-kapetan svojim vojvodama - treba mu na put
               stati. Nek vojska ovaj dan ovdje otpočine, a sutra nam treba odmah na put u susret
               veziru i njegovom nizamu.</p>
            <p>Od Novoga Pazara povede Husein-kapetan vojsku prama Albaniji. Mala tvrdica Banjska,
               sagrađena od pravoslavnoga samostana, prva se odupre, nu Husein ju prvim jurišem
               zauze i zarobi arnautsku posadu. Otuda udari žurnim hodom proti Peći.</p>
            <p>U toj je tvrđavi zapovijedao Rasak-paša povećoj posadi. Zmaj Bosanski pozva ga da se
               preda, nu Rasak-paša ne htjede za to ni čuti, i pokaza naperene topove na bedemima.
               Husein dade na to jurišati na grad. Tri dana zasebice udarahu Bošnjaci na tvrđavu,
               ali je ne mogoše uzeti. Rasak-paša junački je odbijao žestoke njihove navale.</p>
            <p>Ali-paši bijaše žao da ginu toliki junaci i zato kad se i treći dan Rasak-paša održa
               proti Bošnjacima, reče Husein-kapetanu: - Pobro, ostavimo to gnijezdo i potražimo
               vezira na otvorenom polju, da se s njim pobijemo.</p>
            <p>- Nemoj tako, Ali-pašo! - odgovori Husein - moramo gledati da osvojimo taj tvrdi
               grad, jer ako izgubimo bitku, imat ćemo bar tada utočište kamo se možemo skloniti i
               spasiti našu vojsku.</p>
            <p>Ali-paša zamuknu, a Husein sazva sve vojvode k sebi. - Braćo - progovori Husein
               krepkim glasom - sramota je da nam tako dugo prkose osmanlijski plaćenici u tom
               gradu. Hoću da još danas osvojimo grad i sramotan bio onaj koji se živ vrati ispod
               gradskih bedema.</p>
            <p>Vojvodama sijevnuše oči. S junačkom odlukom da će pobijediti ili poginuti, vinu se na
               konje i uz gromovitu viku polete sa svojim četama proti pećkoj palanki i brzinom
               munje projure preko nje. Sada nastade ljuta bitka pod bedemima. Junački Bošnjaci
               penju se kao vjeverice uz bedeme, ne mareći za ubojita taneta što ih opsjednuti poput
               grada na njih prosiplju. Jedni padaju, a drugi stupaju već u njihove stope, i nitko
               ne misli na uzmicanje. Navala bijaše tako žestoka da je Rasak-paša odmah uvidio da
               ovaj put neće odbiti ljutih napadača. Poslije krvave bitke od jednoga sata provale
               Bošnjaci u grad i istaknu na bedemu svoju zastavu. Urnebesni »Alah« navijesti da su
               Bošnjaci osvojili Peć.</p>
            <p>Rasak-paša s cijelom posadom, zatim sva hrana i streljivo pade Bošnjacima u ruke,
               Husein-kapetan pohvali vojsku: »Dobro ste se ponijeli, junaci! Ovako se vojuje s
               Bosanskim Zmajem«.</p>
            <p>Ostavivši u gradu jaku posadu i zarobljenike pod njezinom paskom, krenu Bošnjaci
               prama Kosovu polju, jer su razumjeli od Rasak-paše da se veliki vezir Rešid s
               izbranom vojskom onamo sprema. Na Kosovu polju pozdraviše ih kao osloboditelje i
               osvetitelje staroga reda i strogosti Prorokova zakona.</p>
            <p>Husein-kapetan utabori se pod Prištinom i odluči otuda potražiti velikoga vezira. Beg
               Zlatarević, sa tri stotine momaka, pusti se k jugu da izvidi gdje se nalazi carski
               nizam. Tražeći puna tri dana, namjere se kod sela Lipljana na vezirovu vojsku koja
               bješe iskopala opkope i dovukla na njih velike topove. Bijaše to jedan odjel carske
               vojske, sastojeći se od nizama i Arnauta, što ga je veliki vezir pod Ibrahim-pašom i
               Hadži Ahmet-pašom poslao u susret pobjedonosnoj vojsci. Sam veliki vezir stajaše s
               glavnom silom u Skoplju u Macedoniji. Beg Zlatarević vrati se što je brže mogao i
               javi Husein-kapetanu gdje je našao vezirovu vojsku. Zmaj Bosanski pomami se gotovo od
               radosti da će se moći tako brzo s vezirom ogledati. Dade zapovijed da se odmah kreće
               i neprekinutim hodom stiže brzo na svoju metu.</p>
            <p>Tabor vezirove vojske bio je dobro utvrđen. Sa svih strana opasan jakim opkopima
               oslanjao se je jednom stranom na visoka brda koja ga zaklanjahu.</p>
            <p>Husein-kapetan razredi svoju vojsku na tri dijela kako će sa triju strana udariti na
               nizam. Imajući mnogo konjice, zapovjedi joj da prva udari jurišem na opkope. Bijaše
               baš svanulo krasno ljetno jutro. Bosanska vojska klanjaše pod vedrim nebom sabah,
               preporučujući se bogu za sreću i pobjedu u boju. Svršivši molitvu, stane se vojska
               vrstati u redove po zapovijedi svojih vojvoda. Husein dade udariti u talambase i
               svirale u znak da ima navala započeti. Konjanici vinu se na bijesne svoje konje,
               potegnu britke svoje handžare i poput vihra pojure sa triju strana proti opkopima.
               Vezirovi vojnici pozdrave ih zrnjem iz pušaka i topova. Mnogi od Bošnjaka sruše se s
               konja, mnogi padaju skupa s konjem, nu to ne smeta hrabre junake. Videći svoga vođu,
               Zmaja Bosanskoga, kako s uzdignutom sabljom kao sokol leti proti opkopima, ne hajući
               za ubojita zrna, nitko u vojsci ne misli na ino nego pobijediti ili poginuti.
               Konjanici su već stigli pred opkope, sjahali s konja i s nategnutom kuburom u jednoj
               i handžarom u drugoj ruci stvorili se na opkopima i kao bijesni zadrli u redove
               carskoga nizama i Arnauta. Nastade užasna borba. Tu se bori čovjek s čovjekom, a od
               oružja rabi se samo ljuti nož i britka sablja. Husein-kapetan, Ali-paša Vidaić,
               Krupa-kapetan i ostali vojvode bore se sabljom u ruci kao najprostiji vojnici i bodre
               vatrenom riječi svoje junake. Vezirov nizam očajno se brani i sluša bez prigovora
               zapovijed svojih vođa. Uto se najedanput dogodi nešto što dade boju odlučan okret.
               Arnauti zatakli nože u korice, poskakali iz opkopa i izmiješali se s Bošnjacima.
               Usred bitke prijeđoše Arnauti k Huseinu i tim za polovicu oslabiše vezirovu vojsku.
               Vidjevši to Ibrahim i Ahmet-paša, dadu znak svomu nizamu da uzmiče. Boreći se korak
               po korak uzmakne vjerna momčad iz opkopâ i stade bježati glavom bez obzira. Bošnjaci
               ih gone na svojim brzim konjima i tamane svakoga koga stignu. Rijetki samo utekoše
               sretno do Skoplja gdje javiše velikomu veziru svoj poraz i nevjeru Arnautâ.
               Husein-kapetana zapade veliki plijen: svi topovi, hrana, džebana, vojna blagajna i
               šatori dušmanski pod kojima se sada on utabori s hrabrom svojom vojskom.</p>
            <p>Čuvši veliki vezir poraz svoje vojske, poboja se za samu glavnu svoju silu kojom je
               imao da brani sultana i njegovo carstvo. Druge vojske osim njegove ne bijaše na
               okupu. Uvidjevši da neće moći odoljeti bosanskoj, pobjedama opojenoj vojsci, odluči
               poslužiti se lukavošću i odmah drugi dan poslije bitke pošalje Ibrahima i Hadži
               Ahmet-pašu u tabor Huseinov da čuju želje bosanskih begova.</p>
            <p>Poslanici vezirovi upute se ravno k Huseinu kao vođi bosanske vojske. Smjerno i
               ponizno stupe pred njega i priopće mu poruku vezirovu.</p>
            <p>- Dobro - reče Husein-kapetan, razumjevši vezirovu poruku - ovaj čas sazvat ću
               poglavice vojske i čut ćete iz njihovih usta što želimo mi bosanski begovi.</p>
            <p>Za nekoliko časova sakupe se kod Huseina svi poglavitiji begovi i kapetani bosanski i
               on im kaže poruku velikoga vezira.</p>
            <p>- Hoćemo da budemo gospodari u svojoj kući - progovori Alaj-beg Čengić vezirovim
               poslanicima - i nećemo nikakovih reforama u zemlji.</p>
            <p>- Tražimo da nam vazda bude Bošnjak vezirom - oglasi se beg Kulenović.</p>
            <p>- A sada želimo da taj bude Husein-kapetan - nadoveza Ali-paša Vidaić.</p>
            <p>- Tako je, to su želje naše! - poviknu jednoglasno prisutni begovi i kapetani. Jedini
               Tuzla-kapetan gledaše mučeći preda se. Vidjelo mu se na smrknutom licu da se njegove
               želje razilaze od želja njegovih drugova. Hadži Ahmet-paša primijeti to odmah i
               pomisli u sebi: to je dobar znak!</p>
            <p>- Moj gospodar, veliki vezir, želi - progovori Ibrahim-paša, čuvši izjave bosanskih
               begova, da mu se vaše želje pismeno saopće.</p>
            <p>- I to će se učiniti - odgovori Husein-kapetan i reče Ali-paši da pribilježi na papir
               želje bosanske gospode, što ovaj odmah i učini.</p>
            <p>Husein-kapetan podvori vezirove poslanike kavom i čibukom i oni poslije toga krenu
               natrag. Na povratku kroz tabor sukobe se s Tuzla-kapetanom i prizovu ga k sebi. -
               Vidjeli smo na tvom licu - progovori mu povjerljivo Hadži Ahmet-paša - da ti nisi
               sporazuman s onim što hoće tvoji drugovi. Vladaj se mudro i dobit ćeš skoro glas od
               velikoga vezira koji će te obradovati.</p>
            <p>To je bila prva zlatna udica koju je po svojim ljudima bacio veliki vezir među
               Bošnjake.</p>
            <p>Tuzla-kapetan preporuči se poslanicima i obreče vjernost sultanu. Sutradan oko podne
               donese tatarin velikoga vezira odgovor na bosansku poruku na ruke Husein-kapetana.
               Vezir odgovara da su zahtijevanja Bošnjakâ pravedna i da će im on ishoditi potvrdu
               kod sultana, a dotle neka Bošnjaci ostanu gdje jesu i da ne smiju napredovati proti
               carskoj vojsci, jer bi to značilo da ne imaju volje izmiriti se sa sultanom.</p>
            <p>Isti tatarin predade potajno Tuzla-kapetanu pismo od vezira u kom mu ovaj piše da je
               doduše pravo da Bošnjaci imaju izmed sebe vezira koji će Bosnom upravljati, ali drži
               da za to mjesto nije Husein-kapetan, već bi se htjelo starijega, iskusnijega muža,
               kao što je Tuzla-kapetan, nu tad bi trebalo da se takav muž ne nalazi u ustaničkom
               taboru Huseinovu. Tuzla-paša shvati odmah što od njega želi veliki vezir
               Rašid-paša.</p>
            <p>Primivši vezirov odgovor sazove Husein-kapetan na dogovor sve begove i kapetane.
               Odgovor vezirov ne zadovolji Bošnjake.</p>
            <p>- Vezir je lukav Osmanlija - progovori prvi vatreni Ali-paša Vidaić - vidi se da je
               njemu stalo do vremena da uzmogne što više vojske skupiti oko sebe i na nas udariti,
               pa tako bi mogao i carski ferman izostati. Ne slušajmo ga, braćo, već tražimo da nam
               do sutra u ime sultana odobri naša zahtijevanja, a ferman može i kasnije doći. Ne
               stigne li sutra povoljan odgovor, onda ga potražimo u Skoplju.</p>
            <p>Svi jednodušno izjave da se ima tako uraditi; jedini Tuzla-kapetan nije bio
               sporazuman s tim.</p>
            <p>- Niste li čuli - poče on osornim glasom, kao čovjek koji misli drzovitošću druge
               zaplašiti - da vezir želi da mirujemo, jer će se uzeti kao da nemamo volje izmiriti
               se sa sultanom. Vezir sam od sebe ne može ništa obećati, zato čekajmo dok nam ishodi
               ferman sultanov.</p>
            <p>Husein-kapetan omjeri prezirnim okom Tuzla-kapetana:</p>
            <p>- Vidjet ćemo - reče ponosito - da li će se vezir usuditi odbiti ono što tražimo; a
               ti progovori sada Tuzla-kapetanu - ako hoćeš, slobodno čekaj ovdje sultanov
               ferman.</p>
            <p>Husein-kapetan otpisa namah u ime Bošnjakâ velikomu veziru da ima do sutra u ime
               sultana odobriti sve što od njega traže, inače će odmah krenuti prama Skoplju.
               Tatarin odnese odgovor veziru.</p>
            <p>Tuzla-kapetan izađe mrk iz Huseinova šatora i progovorivši nekoliko riječi vezirovu
               ulaku, zapovjedi svojoj četi da se spremi na polazak.</p>
            <p>- Kamo ćemo, kapetane? - upitaše ga njegovi ljudi.</p>
            <p>- Natrag u Bosnu. Spremite se i ne pitajte - odgovori zlovoljno Tuzla-kapetan. Nerado
               poslušaše njegovi ljudi. Druga vojska ostade da dalje stupa na putu slave a oni da se
               vrate kući, ne znajući ni sami zašto! Nu koja hasna. Tuzla-kapetan bijaše im
               zapovjednik i njega valja slušati.</p>
            <p>Podvečer poče Tuzla-kapetan kretati iz tabora Huseinova kod Prištine.</p>
            <p>- Pobratime! - reče Ali-paša Vidaić, uletjev pod šator Zmaja Bosanskoga, -
               Tuzla-kapetan nas ostavlja. Dopusti da stignem i pogubim toga izdajicu.</p>
            <p>- Pustite ga mirno otići - odgovori Husein-kapetan u prirođenoj svojoj blagosti srca
               - on nas neće oslabiti, niti nam naškoditi. - Zlovoljno posluhnu Ali-paša svoga
               pobratima i tako naočigled sve bosanske vojske odruži se od Bosanskoga Zmaja zavidni
               Tuzla-kapetan.</p>
            <p>Sutradan stiže odgovor od velikoga vezira. Donesoše ga Ibrahim i Ahmet-paša. U ime
               sultana prihvati veliki vezir zahtijevanje bosanskih begova, naime da u zemlji ostane
               stari red bez ikakovih reforama, da jedan od domaćih sinova vazda bude vezirom, a
               sada da se Husein-kapetan diže na tu čast. Ferman carski imao je o tom kasnije stići.
               Rešid-paša posla novomu veziru Bosne na dar vilovitoga arapskoga ata i zlatom okovanu
               demeskinju.</p>
            <p>Neopisiva radost zavlada u bosanskom taboru. Begovi i kapetani grle se kao s bratom s
               novim vezirom, a ostala vojska veseli se kao da je u svatovima. Puca se iz kubura,
               drže se trke, i na sve strane ori se oduševljeno pjevanje: Bošnjaci slave uspjeh
               svoga ustanka - zanose se pobjedom svoga oružja.</p>
            <p>- Vitezovi - progovori Husein-kapetan vojvodama vojske - svjetujte mi što sada da
               uradimo? Mogli bismo odmah krenuti u Bosnu, jer smo postigli svoju svrhu, al eno naš
               saveznik Škodra-paša strada u Skadru opkoljen od carskoga nizama. Kara Feisija, pun
               blaga, raspustio je svoje kerdžalije i on mu neće moći pomoći. Ako ga još i mi
               ostavimo, morat će se predati veziru.</p>
            <p>- Valja pomoći prijatelju u nevolji! - reče Ali-paša Vidaić koji je visoko cijenio
               savezništvo Škodra-paše. - Sramota bi bila da toga ne učinimo.</p>
            <p>- Držimo se svoga puta, junaci! - svjetovaše beg Vilić. - Ako pođemo u pomoć
               Škodra-paši, eto ćemo se opet zavaditi s velikim vezirom s kojim smo se malo prije
               izmirili, pa ćemo izgubiti sve što nam je sada u ime sultana zajamčio. Ne bojmo se za
               Škodra-pašu. On će ili odoljeti velikomu veziru, ili će se s njim lijepo nagoditi.
               Doba je već da kući krenemo, i pretečemo Tuzla-kapetana, koji se je od nas odružio
               samo da nas obruži u zemlji i od nas svijet odbije. Čini mi se da je njemu žao što
               nije postao vezirom, već Husein-kapetan. Treba zato dobro na nj paziti jer bi on
               kadar bio uz pomoć Osmanlija i kneza Miloša raju proti nama dići.</p>
            <p>Ove riječi uskomešaše prisutne begove i kapetane. Oni se napokon uvjeriše da je
               Tuzla-kapetan opasan čovjek i da treba na nj paziti, jer njihova stvar imaše u zemlji
               i izvan zemlje još uvijek dosta neprijateljâ.</p>
            <p>Preko volje i zabrinut za sudbinu viteškoga Škodra-paše pokori se Husein-kapetan
               većini i dade zapovijed da sva vojska ima krenuti natrag u Bosnu.</p>
            <p>Ponesavši sa sobom bogat plijen i uspomenu na slavno vojevanje pod Zmajem Bosanskim,
               diže se lijepa bosanska vojska ispod Prištine i stade se veselo vraćati u svoju
               domovinu.</p>
         </div>
         <div type="chapter">
            <head>XI.</head>
            <p>Kao slavodobitnik vrati se Zmaj Bosanski u Bosnu. Kud god je prolazio, svud ga je
               narod pozdravljao s najvećim ushitom i strahopočitanjem, kao božjega ugodnika. Staro
               i mlado, malo i veliko trčalo u susret spasitelju Bosne, klicalo mu u slavu i srećno
               se razilazilo ako je samo moglo vidjeti plemenito lice mladoga junaka. Husein gleda
               radost svojih zemljaka i od milja mu se suze natiskuju na oči. Sad istom osjeti on
               živo kako ugađa ljudskomu srcu ljubav naroda i neograničena privrženost njegova, u
               kojoj je spreman za svoga ljubimca oduševljeno žrtvovati imutak, život i sve svoje
               najmilije na svijetu.</p>
            <p>U Sarajevu raspusti Husein svoju junačku vojsku i junaci s veselim srcem i pjevajući
               burne davorije raziđu se u svoje krajeve da tamo uživaju obiteljski svoj mir i
               plodove ove slavodobitne vojne. Poglavice vojske ostaše međutim uz Huseina, novoga
               vezira Bosne. Na čelu svoje hrabre posavske čete i praćen stotinama bosanskih begova
               i kapetana uđe Husein Gradaščević u starodrevni Travnik. Sa svih strana zapadne Bosne
               i iz kršne Hercegovine sabralo se tu nebrojeno ljudstvo da vidi i pozdravi svoga
               junaka koji je obranio vjeru Prorokovu i povlastice bosanskih muslimana.</p>
            <p>Kroz nepregledne gomile svjetine ujaše mladi vezir u tvrđavu na kojoj Ali-paša Vidaić
               odmah usadi zelen-barjak porodice Gradaščevićâ. Grmljavina topova sa bedemâ stare
               tvrđave oglasi na daleko i široko da je novi vezir, junački sin ponosne Bosne, sio na
               stolicu bosanskih vezira.</p>
            <p>Prijatelji Huseinovi sada se oproste s njim, obričući mu neuskolebivu vjernost i
               posluh, kao novomu poglavaru Bosne, uzdignutomu na tu čast voljom naroda. Na to
               otpusti mladi vezir i veliki dio svoje posavske čete i pridrža od nje u tvrđavi samo
               nekoliko stotina. I harambaša Marijan bješe sada otpušten sa svojim hajducima. - Pođi
               zbogom! - reče mu milostivo mladi vezir. - Ponio si se vazda kao junak kod Travnika,
               Banje, Peći i kod Lipljana; sad možeš uživati mirnu sreću sa svojom djevojkom. Ako
               doskora opet pozovem u boj junake, želio bih i tebe vidjeti pod svojim barjakom. -
               Husein nadari baš gospodski Marijana i njegove hajduke i ovi se tronuto rastanu s
               junačkim svojim vođom i zemlje poglavarom.</p>
            <p>Ostavši Husein sam u vezirskom konaku, poče si dvor sasma po vezirsku uređivati. On
               postavi odmah vezirske dvorane, kao: ćehaju, divan-efendiju, kavazbašu i haznadara, a
               da pokaže pravi sjaj bosanskoga vezira, dade uveliko salijevati zlatne rušpe i čiste
               talire, ter kovati od njih toke i ilike, a vilovitim konjima sedla i uzde. Zatim
               sazva prve terzije i zlatare Bosne, koji su za njega i njegove dvorane napravili
               odijela od srebra i zlata, da se je sve sjalo kao sunce žarko, a prelijevalo kao
               ledenica. Povrh toga dade načiniti od zlata vezirski pečat koji ga je prikazivao
               nezavisnim gospodarom Bosne.</p>
            <p>Sa svih strana Bosne i Hercegovine dolazili begovi, spahije, muselimi i hodže, došao
               biskup katolički iz samostana Kreševa i pravoslavni vladika iz Sarajeva, Zvornika i
               Mostara, da se poklone novomu veziru. Tri samo velikaša pokazivahu da ne haju za
               Huseina Gradaščevića, a ti bijahu: Tuzla-kapetan, nevjerni Mahmud-aga Vidaić i
               sultanov privrženik Ali-aga Rizvanbegović iz Stolca. Ovaj je bivšemu veziru
               Morali-paši, kad je iz Mostara utekao, dao zaklonište u svojoj kuli i otpratio ga
               poslije do dalmatinske međe, odakle je vezir s porodicom otputovao u Carigrad. Davši
               pomoć zbačenomu veziru, čekaše željno da sultan pošalje u Bosnu svoga osmanlijskoga
               vezira, da mu se pokloni i da ga, ako treba, i oružanom rukom podupre. Huseina nije
               priznavao vezirom jer je Husein bez carskoga fermana osvojio vezirsku stolicu.</p>
            <p>Ovo preziranje peklo je u duši i Huseina i vjerna mu prijatelja Ali-pašu Vidaića.</p>
            <p>- Samo dok stigne carski ferman - govoraše Husein svomu pobratimu - vidjet ću hoće li
               prignuti preda mnom tvrdu svoju šiju!</p>
            <p>- A zašto da čekamo ferman kad imaš vlast u ruci i sva ti se zemlja pokorava? -
               primijeti žestoki Ali-paša Vidaić.</p>
            <p>- Ne, neću nagliti. Moji dušmani kojih već imam u zemlji, mogli bi me ozloglasiti da
               sam gori od Osmanlije - odvrati Husein i umiri svoga pobratima.</p>
            <p>Događaji u Bosni pod Huseinom pobudiše pozornost bečkoga dvora. Otkada su Hrvati
               izabrali na Cetinu Habsburgovca kraljem hrvatskim, od toga doba vrebao je bečki dvor
               zgodne prilike da oslobodi Bosnu od osmanlijskoga gospodstva, jer Bosna bijaše dio
               stare hrvatske države i spadaše pod hrvatsku krunu, koju habsburški dom primi od
               Hrvatâ. Sabori hrvatski čestoput su opominjali bečke cesare, a svoje kraljeve, da
               otmu ispod vlasti Osmanlija ponosnu Bosnu, u kojoj živi najljepši cvijet hrvatskoga
               naroda. I doista cesareve vojske i čete hrvatskih banova više puta su zalazile u
               Bosnu, sad sretno sad nesretno po se, nu nikad nije pošlo za rukom oteti tu zemlju
               ispod vlasti osmanskih careva. Jače negoli sami Osmanlije braniše se od toga
               muhamedovski Bošnjaci, a na čelu im silni begovi i kapetani Bosne.</p>
            <p>Kad je turski car Mehmed na vjeri pogubio bosanskoga kralja Stipu Tomaševića u tvrdom
               gradu Ključu, i tužna kraljica Kata pobjegla iz jadne svoje zemlje u Rim, vidješe
               bosanski velikaši da im valja ili se iseliti iz zemlje, ili odbaciti Kristovu vjeru i
               prigrliti islam ako su htjeli da zadrže velika svoja imanja i povlastice. Tako se i
               dogodi. Nekoliko vlastele bosanske prebježe amo preko Save, ali najveći dio poturči
               se i zadrža svoje povlastice. Slijedeći primjer velikaša i od straha pred turskom
               silom prijeđe k islamu i velik dio ostaloga puka. Za malo vrijeme, već u prvom
               koljenu, bijahu njihovi potomci najžešći protivnici kršćanâ, a najvatreniji
               privrženici islama. Istina je živa da ne ima među sljedbenicima islama puka koji tako
               zaneseno ljubi svoju vjeru, kao muhamedovski Bošnjaci. »Tako ti lipe turske vire!«
               kažu oni kad jedan drugoga preklinje, a vidi se kolika u tim riječima leži snaga i
               oduševljenje njihovoga vjerskoga uvjerenja. U Bosni gdje je hrvatska vlast i hrvatska
               svijest nekoć cvala, poče se malo-pomalo gubiti ime hrvatsko, a to zato jer su
               Bošnjaci počeli zazirati od toga imena, pošto su Hrvati prvanjili u borbi kršćanâ
               proti Turčinu s kojim su graničili. Uza sve to ipak živi još i kod bosanskih begova
               staro predanje da su oni Hrvati od starine i da su prije osvojenja Bosne po Turcima
               smatrali se kao jedan rod i jedna krv sa svojom braćom u hrvatskim zemljama. Međutim,
               mada su Bošnjaci i prigrlili islam i kao ljuti zmajevi borili se za tu svoju novu
               vjeru, nisu oni kraj toga zaboravili na svoje stare povlastice uz koje su slobodno
               gospodovali u svojoj zemlji, nezavisno od osmanskih careva i stambulskoga divana. Oni
               se smatrahu ne podložnicima već saveznicima carigradskoga padiše čiji su glas slušali
               samo onda kada ih je kao glava muslimana pozvao u boj za vjeru Prorokovu. Inače su se
               Bošnjaci vazda tuđili od Osmanlija, a sultanovi veziri u Travniku ne imahu nad
               Bošnjacima nikakove vlasti ni snage. Kao zastupnik sultanov imaše vezir doduše
               vojničku upravu zemlje u svojim rukama, nu zato je bio pod nadzorom dvaju zemaljskih
               dostojanstvenika. Jedan od tih bijaše veliki kadija ili molah, glava bosanskih ulema
               i okružnih kadija, a drugi alaj-beg, biran od svih kapetana zemlje, koji je vodio
               narodnu vojsku. Istom sultan Mahmud II. pokuša da slomi vlast bosanskih velikaša.
               Veziri Dželaledin i Avdurahim pokoriše na vrijeme bosanske begove, nu oni se opet
               trgoše ispod nemila pritiska i pod svojim Bosanskim Zmajem zaprijetiše samomu
               Carigradu. Veliki vezir sultanov morade im potvrditi sve njihove stare povlastice i
               dati im domaćega sina za vezira, a taj bijaše Husein Gradaščević, mladi, bogati i
               junački kapetan posavski.</p>
            <p>Novi vezir poče vladati kao nezavisan gospodar u Bosni. I on i njegovi pristaše
               ispovijedahu javno da je sada nastao konac sultanovoj vlasti u Bosni. A i zbilja
               bijaše tako. Sultanova vlast nije se opažala nigdje po svoj zemlji. U Beču malo se
               zabrinuše s toga. Prije nekoliko godina ote se Srbija ispod Carigrada i postade
               samostalnom kneževinom, zar ćemo dopustiti da to bude i Bosna na koju odavna vrebamo
               i koja ima osigurati naš upliv na istoku? Tako govorahu državnici bečkoga dvora i
               odluče poslati u Bosnu nekoliko pouzdanih ljudi koji će paziti kako će se razviti to
               stanje kakova dosele u Bosni još ne bijaše.</p>
            <p>U Travnik, da motri vezirovo djelovanje, poslaše Jurja Vidasa, umirovljenoga majora
               husarske jedne pukovnije. Oko godine 1780. preseli se otac Vidasov iz Travnika u
               Hrvatsku, nastanivši se u gradu Karlovcu gdje je nastavio svoj puškarski zanat.
               Njegov sinčić Juraj imaše tada istom sedam godina. Budući da je dječak pokazivao
               osobitu volju za vojnički stalež, dade ga otac zarana u vojnike, među konjanike. U
               francuskim ratovima odlikovao se Vidas natoliko da je poslije bitke kod Marenga
               (1800. godine) postao časnikom. Zadnjih godina napoleonskih vojna postade kapetanom i
               boraveći tada u posadi u Varaždinu, upozna se tu s hrvatskom jednom plemkinjom iz
               Zagorja kojom se oženi. Drugu godinu srećnoga braka rodi mu žena kćerku Mariju, ali
               ona umre u porodu. Nejako dijete putovalo je s ocem iz jedne posade u drugu, živući
               posve vojnički život. Od malih nogu, uvijek među konjanicima, zavoli nadasve konje,
               ter je već kao mala djevojčica umjela juriti na konju kao najvještiji konjanik. Oko
               godine 1825. kad se Evropa smirila, pođe major Vidas u mir i nastani se u Gospiću,
               samo da bude što bliže svojoj domovini Bosni koje se je kao kroz san sjećao, a ipak
               ju toplo na srcu nosio. Uvelike je bio obradovan kad dobi nalog da ima poći u Travnik
               da tamo motri novo stanje koje se je stvorilo pod Huseinom Gradaščevićem. U Travniku
               imaše on bliže rodbine, potomke svoje tetke. Njegova kći Marija, sada već djevojka od
               20 godina, navali svom silom na oca da ju povede sa sobom. O novom veziru Huseinu
               pripovijedalo se i u Lici toliko divnih stvari: o njegovom junaštvu, ljepoti i
               bogatstvu, da je djevojka, koja od naravi bijaše vatrene i zanosite ćudi, vruće
               željela poznati toga zanimivoga junaka Bosne. Major Vidas, koji je bio veoma slab
               naprama svojoj jedinici, privoli napokon da i ona s njim na put krene i tako pod
               konac ljeta godine 1831. stignu njih dvoje u Travnik.</p>
            <p>Došavši major Vidas u Travnik, odsjede u Dolcu kod svojih rođaka koji su ga dočekali
               starom hrvatskom gostoljubivosti, radujući se da su mogli svoju krv poslije toliko
               godina pozdraviti pod svojim krovom. Drugi dan bila je nedjelja i major odluči da će
               taj dan otpočinuti i sutradan otići k veziru da mu se pokloni. Puk bijaše izašao iz
               crkve sa večernje i išetao izvan mjesta na tratinu da se malo pozabavi. Pod Huseinom
               vezirom bijahu kršćani posve slobodni i niko im ne smjede sile činiti. Osobito su
               Travničani i Dolčani mogli slobodno vršiti sve obrede svoje vjere i svoje narodne
               običaje. Tako je svijet kršćanski iz Dolca svake nedjelje poslije večernje išetao
               izvan mjesta i tu se je mladež na tratini šalila, pjevala i kolo igrala, dočim bi
               stariji svijet, motreći sa strane, razgovarao o ozbiljnim stvarima.</p>
            <p>I major Vidas išetao s kćerkom na polje. Marija, da ne bude kao bijela vrana među
               drugima u francuskom odijelu, obukla također bosansko narodno odijelo, dimije od
               modre svile i zlatom vezeni svileni jelečić, pak se opasala mukadem-pâsom, a na glavu
               nakrivila fino-fesić. Da se obrani od sunčane žege, držaše nad sobom malen, ukusan
               suncobran, čim se jedino razlikovala od drugih djevojaka koje su i bez toga od malih
               nogu učne bile podnositi sunčani žar. To odijelo tako joj divno pristajalo da je
               svačije oko zapinjalo o krasnu djevojku. Stariji svijet, nekadašnji vršnjaci
               majorovi, sakupili se oko njega i pustili se u srdačan razgovor o dobi svoga
               djetinjstva i o sadašnjosti. Marija, stojeći uz oca, bijaše svojom živom dušom među
               djevojkama. Prohtjelo joj se vidjeti kako svijet ovdje kolo igra i umoli starce da na
               to obodre mladež. Ovi to odmah drage volje učine i za čas uhvati se veliko kolo
               krasnih momaka i djevojaka, jer su Travničani na glasu radi svoje tjelesne ljepote i
               čistoće u nošnji.</p>
            <p>Kolo se dražesno raznjihalo. Momci pripijevaju, a djevojke otpijevaju, a njihov se
               okrug vrti tako hrlo i lagano da se jedva čuje topot prebirućih nogu. Majorova kćerka
               bijaše sva ushićena tim prizorom. Ovako lijepa kola nije još vidjela u svom životu.
               Taj narodni ples godio je njezinoj duši više negoli najsjajniji plesovi u velikaškim
               dvoranama, jer ovdje pod vedrim nebom i na tratini gleda samu narav, srdačnost i
               iskrenu radost, a na plesovima u sjajnim dvoranama gledala je ukočenost, prenemaganje
               i smiješno prenavljanje.</p>
            <p>Uto ujedanput nasta žamor među starijim motriocima: »Stante, djeco! Vezir dolazi!«
               doviknuše mladeži i kolo se u trenuće ustavi.</p>
            <p>Vraćajući se iz varošice Viteza stiže vezir Husein do predgrađa travničkoga, Dolca. U
               njegovoj pratnji bijahu osim dvoranâ nerazdruživi mu pobratim Ali-paša Vidaić i beg
               Zlatarević. Skačući na svom vatrenom bijelcu zakrenu na tratinu gdje bijaše sakupljen
               narod. Svi poskidaju kape i duboko se poklone, a mladi vezir zapovjedi neka samo
               dalje igraju kolo.</p>
            <p>- Nisam vas došao smetati, igrajte samo! - reče milostivo, a mladež čuvši vezirove
               riječi uhvati se opet u kolo i nastavi svoju milu zabavu. Muhamedovski Bošnjaci,
               premda sami ne igraju kola jer im to običaj krati, ipak ga vrlo rado gledaju. Tako i
               Husein Gradaščević pozastade s pratnjom i uze motriti narodnu igru i svijet koji se
               bješe tu sabrao: Ujedanput mu zape oko o majorovu kćer koja nešto podalje od svoga
               oca stajaše sa sestričnom svojom, mladom ženom.</p>
            <p>- Je li to san ili java? - progovori poluglasno mladi vezir sam sobom. - Takva, baš
               takva bijaše moja Mejra! - Podbode nehotice konja i stade pred majorovom kćerju koja
               se nemalo s toga zabuni.</p>
            <p>- Zašto i ti ne igraš, lijepa djevojko? - upita vezir ljupkim glasom, motreći žarkim
               pogledom krasno lice djevojačko.</p>
            <p>- Ja sam strana ovdje - odgovori Marija, poklonivši se veziru i smotavši svoj
               suncobran.</p>
            <p>- Otkuda si?</p>
            <p>- Iz Hrvatske, čestiti vezire! - odvrati djevojka, dražesno se nasmiješivši - tamo mi
               je otac. - I pokaza majora, koji odjeven uniformom konjaničkoga četnika slušaše
               dva-tri koraka dalje taj razgovor. Čuvši da ga je kćerka pokazala veziru, stupi pred
               Huseina i pozdravivši ga na vojničku, reče:</p>
            <p>- Ja sam, čestiti vezire, konjanički major Juraj Vidas iz Like, otac ove
               djevojke.</p>
            <p>Husein Gradaščević obradova se, vidjevši pred sobom austrijskoga časnika koji govori
               jezikom hrvatskim. Kao kapetan u Gradačcu on je mnogo općio i prijateljevao s
               časnicima brodske krajiške pukovnije koji su ga osobito uvažavali radi toga jer je
               držao uzoran red u svojoj kapetaniji.</p>
            <p>- Koja te je kob nanijela ovamo, gospodine majore? - upita prijazno Husein
               majora.</p>
            <p>- Valja ti znati, čestiti vezire - odgovori major - da sam rodom iz Travnika, i moj
               se otac kad sam bio sedam godina star, odovud iselio u Hrvatsku. Sad pod stare dane
               poželjeh vidjeti svoj zavičaj i svoju rodbinu, i tako prispjeh jučer ovamo.</p>
            <p>- Dobro došô - odvrati Husein - ugodit ćeš mi ako me pohodiš. Milo će mi biti ako i
               kćerku sa sobom dovedeš,... valjda se neće bojati Turčina - dodade k tomu u šali i
               okrenuvši hitro konja, te pogledavši u isti čas Mariju, odjuri dalje sa svojom
               pratnjom.</p>
            <p>- Isto lice, isti stas, isti glas, posmijeh isti, ime isto - cijela Mejra - govoraše
               sam sobom Husein, vraćajući se u svoj konak. Majorova kći pomutila mu um i srce.</p>
            <p>Podvečer, pošto se je mladež do mile volje zabavila, krenu Dolčani sa zabave kući.
               Prije nego će leći na počinak, reče major Vidas svojoj kćerki: - Sutra ću poći u
               pohode k veziru. Spremi se i ti da ideš sa mnom kad tako želi. Vezir je čestit
               čovjek!</p>
            <p>- Čestit, ali opasan djevojkama! - pomisli u sebi Marija koja ujedanput postade nešto
               nujna i šutljiva kao da joj se je nešto neugodna dogodilo. Husein joj nikako nije
               išao iz glave. Ovako lijepa, junačkoga izgleda muškarca nije u svom životu vidjela.
               Pa ta njegova mila riječ, taj istočni sjaj u kom živi, koji ga svuda prati, a nadasve
               slava junačka koja mu svijetom ime nosi! Sve to razigra do skrajnosti ionako bujnu
               maštu Marijinu.</p>
            <p>Sutradan oko podne pođe major Vidas u sjajnoj uniformi konjaničkoj u pohode veziru.
               Dršćućim srcem išla je Marija s njim. Husein, čuvši da major dolazi u konak, sađe mu
               u susret na stube i primi ga najljubeznijim načinom.</p>
            <p>Svoje pohodnike uvede Husein u poveću dvoranu kojoj stijene bijahu obložene tapetama
               od teške zelene svile, izvezene srebrenim listovima, a pod pokrit dragocjenim,
               ogromnim sagom. Posadivši oca i kćer na svilene dušeke, ponudi majora čibukom i
               kavom, a Mariji zapovjedi donijeti šerbeta.</p>
            <p>- Misliš li duže vremena ostati ovdje, gospodine majore? - upita Husein.</p>
            <p>- Nekoliko nedjelja? - odvrati major - a mogao bih i prije otići.</p>
            <p>- Što govore tamo kod vas o našim događajima? - prihvati Husein iza kratke
               stanke.</p>
            <p>-Dive se tvomu junaštvu, vezire! - odgovori major - ali se boje da sultan neće
               mirovati.</p>
            <p>- Misliš? - upita Husein sa smrknutim na čas čelom. - Neka samo pokuša sreću -
               produži na to i lice mu planu viteškim zanosom. - Zmaj Bosanski znat će ga
               dočekati.</p>
            <p>- A zašto se zoveš Zmajem, gospodaru - progovori Marija ljupkim glasom - ta zmaj je
               gadno, odurno zvijere, svirepo i nemila srca, nije tebi baš nikakova slika ni
               prilika. Ja bih znala za te puno ljepše ime! - dodade k tomu vragoljasto.</p>
            <p>- Nuder kaži, tako ti zdravlja! - reče živo Husein, motreći vatrenim okom
               djevojku.</p>
            <p>- Da sam na tvom mjestu - odvrati Marija sa slatkim posmijehom - ja bih se prozvala
               Vitezom od Bosne. Nit je svaka ptica sokol, niti svaki vojnik vitez. A ti jesi pravi
               vitez i po izgledu i po svojim djelima.</p>
            <p>- Kad ti to kažeš, lijepa gospojice - reče Husein koji je zaneseno slušao Mariju -
               onda ću vjerovati. Evo ti desnice! od danas neću se više zvati Zmajem već Vitezom od
               Bosne.</p>
            <p>- Moja kći - progovori sada major - čim su počeli stizati k nama glasovi o tvojoj
               slavnoj vojni, željela je da te može ma kad u životu vidjeti. Zato kad sam se ja
               riješio da pođem u Travnik, ne dade mi mira dok joj ne obećah da ću ju povesti sa
               sobom.</p>
            <p>- Pa je i pravo da si ju poveo, majore! - primijeti Husein - samo se bojim da će joj
               doskora postati dosadno kod nas. Tu nema za vaše djevojke zabavâ koje bi nju
               razveselile. Da bar znaš jahati, gospojice?... - pridoda okrenuv se prama Mariji.</p>
            <p>- Oj znam i kako, samo da vidiš! - reče Marija smijući se.</p>
            <p>- Aj, šta govoriš, sigurno se šališ! - primijeti vezir.</p>
            <p>- Ne, ne šali se ona - prihvati major riječ - jaše izvrsno, kao najbolji konjanik. Od
               malih nogu učio sam je jahati, dok sam još služio.</p>
            <p>- Kad je tako - progovori Husein, očito vas obradovan - onda ćemo, ako želiš, svaki
               dan jahati krasnim travanjskim poljem. U mom aharu ima vilovitih konja, čiste arapske
               krvi, možeš izabrati koga hoćeš.</p>
            <p>- Rado primam tvoju ponudu, gospodaru - zahvali Marija - kad bi moglo biti na moju,
               još bi se danas projahali.</p>
            <p>- Danas želiš? I bit će danas! - prihvati radosno vezir. - Poslije podne dat ću
               osedlati konje i mi ćemo izjahati u polje. Je li, gospodine majore?</p>
            <p>- Ja sam vazda gotov na takav posao! - odgovori stari konjanik.</p>
            <p>Pri tom ostane. Poslije dužega, svesrdnoga razgovora oproste se pohodnici s mladim
               vezirom, obećavši da će poslije podne opet doći.</p>
            <p>Kad je sunce nagnulo k zapadu i žega dana jenjala, izjahala je iz vezirova konaka
               čitava četa jahača. Na čelu jahao je vezir u sjajnom odijelu na svom vatrenom
               bijelcu. Uz njega sjedjela je Marija na krasnom arapskom vrancu. Imala je na sebi
               usko k tijelu krojenu opravu od zelene svile, a na glavi zlatom obrubljeni fes s koga
               je lepršala duga bijela koprena. Za njima jahao je major Vidas, razgovarajući se s
               Ali-pašom Vidaićem, zatim begovi Zlatarević i Teskeredžić, vezirov ćehaja i još
               nekoliko dvoranâ. Kud su jahali, svuda ostavljahu za sobom gledaoce, zadivljene s
               ljepote majorove kćeri.</p>
            <p>- Ala krasne zgode za vezira - primijetiše mnogi - u svoj Bosni ne bi našao ljepše
               žene. Samo šteta da je kaurkinja.</p>
            <p>- Bolan, poturčit će se ona - rekoše drugi na to - samo ako ju vezir begeniše.</p>
            <p>- Evo glave da se je pomamio za njom - prihvati treći - gledajte samo kako ju zoblje
               očima.</p>
            <p>Ljudi kimali glavom i premišljali u sebi koješta.</p>
            <p>Jahači proletješe oštrim kasom kroz Travnik i Dolac i brzo ostavili za sobom potoke
               Grovnicu i Grmavicu. Tada udarili k jugu po travnicima što se steru uz ogranke
               planine Štita. Krasan bijaše predjel kojim su sada jahali. Zdesna digla se planina s
               obroncima, gustom šumom obraštenim, uz njih se prostrli zeleni travnici, a tamo dalje
               k istoku puklo ravno polje, žareći se od zreloga žita. Iz planine popuhuje hladan
               vjetrić i mjestimice se čuje žubor planinskoga potoka. Krasota prirode razigra
               Marijino srce i ona pustivši srebrnu uzdu svomu vrancu, poleti skokom naprijed.</p>
            <p>- Utekoh ti, vezire! - reče smijući se veziru, odmaknuvši nekoliko skokova.</p>
            <p>- Ne, nećeš mi uteći! - odvrati vezir, obode ata i poput munje poleti za Marijom. Za
               nekoliko časova dostiže ju i jahaše s njom usporedo.</p>
            <p>- Tebe bih stigao, ma te gonio do nakraj svijeta - reče Husein, motreći žarkim
               pogledom krasnu djevojku.</p>
            <p>Marija pogleda samo vezira i ne reče ništa. I Husein zašuti; pustio uzde konju,
               prikovao oči na djevojku i naslađuje se čarima njezine ljepote. Marija jezdi skokom
               bezobzirce. Ubavi njezin stas previja se dražesno u bijesnom letu, grudi se burno
               dižu, a lijepo lice žari se kao vatra od bujnoga rumenila. Visoko nad njom leprša u
               zraku bijela koprena kao da izaziva za njom jezdeće jahače. Nu ovi bijahu podaleko
               zaostali, ne imaju velike volje za utrkivanje. Husein kao izvan sebe motri djevojku,
               sav zanesen burnim osjećajima. Tu u divnoj prirodi pričinila mu se Marija kao
               planinkinja vila, a on kao pobratim njezin koga ona čuva u ljutom boju i pomaže na
               junačkom mejdanu. Ujedanput, zamaknuv u rub grabrove šumice, zakrijesile mu se oči
               kao u sokola, on priskoči k Mariji i silovito ju uhvati za ruku. Djevojka zaustavila
               svoga vranca i u čudu pogledala vezira.</p>
            <p>- Budi mojom vilom - progovori strastveno Husein, pristavši na dotik djevojci - i
               metnut ću ti krunu Bosne na glavu.</p>
            <p>- Što mi to govoriš, vezire? - odvrati Marija u razigranoj smetnji.</p>
            <p>- Zašto me tako pitaš? - prihvati živo Husein - zar ne vidiš da te ljubim više nego
               život, nego slavu i sve blago svijeta. Tako ti očinjega vida, daj mi srce svoje!</p>
            <p>- Ti si vitez, osvoji ga! - odvrati vragoljasto djevojka, i dražesno se ispravi u
               sedlu.</p>
            <p>- Ne vitez, rob tvoj želim biti! - odvrati istim žarom Husein i snažnom rukom
               obuhvati vitki stas djevojčin.</p>
            <p>- A ti robuj - prozbori potiše Marija - evo ti sindžir oko vrata! - I savila bijelu
               ruku oko grla vezirova.</p>
            <p>- Carice moja! - kliknu van sebe junak, pritisnuvši djevojku na uzburkane grudi.</p>
            <p>Uto zavriskao at vezirov i trgnuo naprijed. Husein se obazreo i vidio da se ostali
               jahači primiču šumici.</p>
            <p>- Vratimo se! - reče sav satrven čuvstvom Mariji i oboje polete u susret ostaloj
               družini.</p>
            <p>- Doba je da krenemo kući! - reče vezir svojoj pratnji i pogna naprijed konja. Natrag
               je jahalo društvo na okupu. U Dolcu oprosti se Husein s majorom i njegovom kćerju i
               odjaše u svoj konak. Cijelim putem nije ni s kim govorio ni riječi.</p>
            <p>- Što ti je, pobro? - upita Ali-paša Vidaić, ostavši sâm s Huseinom koji bijaše
               uzrujan kao da je u groznici.</p>
            <p>- Nije mi ništa, bolan - odvrati vezir - vidiš da sam slomljen.</p>
            <p>- A ti počini! - reče Ali-paša i kimnuvši glavom ispade iz sobe.</p>
            <p>Husein prišao k prozoru i uznesao oči k nebu koje se bješe već osulo zvijezdama: -
               Otelo mi se srce ispod vlasti - progovori snatreno samu sebi - sad i sâm vidim da sam
               rob - rob srca i ljubavi!</p>
         </div>
         <div type="chapter">
            <head>XII.</head>
            <p>Dva dana kasnije držao je vezir lov na košute u planini Vranici. Nije njemu do lova
               ni košutâ, već je htio sastati se s uzdisanim svojim zlatom. Zato je pozvao u lov
               majora i kćer koji veselo primiše poziv vezirov. Major je naime strastveno ljubio
               lov, a Marija opet jedva je čekala da vidi svoga junaka. Osim majora pozvao je Husein
               u lov više begova iz skopljačkoga i travanjskoga polja. Ali-paša Vidaić i beg
               Zlatarević, nerazdruživi prijatelji Huseinovi bijahu također s njim. Lovci podraniše
               još prije zore i na brzim svojim konjima stigoše u planinu, baš kad se je sunce
               rađalo i divnim plamenom ožarilo istok. Lovci se odmah razredili na čekališta i
               pustili pse da gone.</p>
            <p>Marija je bila na čekalištu uz svoga oca. Rad veće sigurnosti i da se djevojci ništa
               ne dogodi, bijaše vezir sve vrijeme lova s majorom na istom čekalištu. Imao je tako
               dosta prilike da se nagleda dragina lica i da s njom izmijeni mnogi vatreni pogled i
               po koju tihu, srdačnu riječ.</p>
            <p>Lov nije bio osobito srećan, nu za to nije niko puno mario. Gospoda love ne dobitka,
               već zabave radi. Oko podneva stadoše se lovci vraćati na urečeno hladovito mjesto u
               dolini da se jelom i pićem okrijepe. Uz goleme vatre pekla se je tu na ražnjevima
               mlada jarad i nekoliko tukaca. Slatka li pogleda gladnu čovjeku!</p>
            <p>Nedaleko od toga mjesta sastanu se Ali-paša Vidaić i beg Zlatarević s majorom i
               njegovim društvom. Pustivši se odmah s njim u razgovor o današnjem lovu, krenu dalje,
               dok vezir i Marija za njima zaostaše.</p>
            <p>- Baš sam umorna - reče Marija, sjednuvši na velik hrast koga je bura iz korijena
               iščupala i na zemlju povalila.</p>
            <p>- Sjest ću do tebe, Marijo - progovori vezir - uza te je meni najljepše! - Sjednuvši
               uz djevojku uhvati ju vezir nježno za ruku i stade dalje govoriti. - Sve dosada nisam
               imao zgode da te upitam da li ti mene iskreno ljubiš?</p>
            <p>- Ti pitaš? - odvrati djevojka, ukorivši ozbiljnim pogledom vezira.</p>
            <p>- Ne srdi se! - produži vezir blagim glasom. - Moja prva ljubav bijaše tako nesretna
               da već ne vjerujem u sreću druge.</p>
            <p>- Ti si dakle već ljubio? - upita djevojka smeteno, kao da joj se nešto nažao
               dalo.</p>
            <p>- Da, ljubio sam djevojku, krasnu i milu, kao što si ti, Marijo. Ti si joj sva slika
               i prilika. Kad tebe vidim, kao da nju gledam, kad tebe čujem, kao da nju slušam. Kad
               sam te prvi put zapazio, pomislih u prvi mah da je moja Mejra uskrsnula iz groba. Ja
               sam te na prvi pogled zavolio, zavolio onom žestinom ljubavi kojom sam plakao na
               grobu svoje pokojne drage.</p>
            <p>- Ne smiješ me manje ljubiti od Mejre! - reče djevojka, pogledavši u oči veziru.</p>
            <p>- Neću, tako mi sablje moje! - odgovori krepko vezir - ali ni ti ne smiješ da me
               ljubiš manje negoli me je ljubila Mejra!</p>
            <p>- Niko te na svijetu ne može više ljubiti od mene - odgovori Marija, naslonivši glavu
               na rame Huseinovo da sakrije zažareno lice svoje.</p>
            <p>- Niko, veliš? Kaži to još jedanput? - povika sav razdragan vezir.</p>
            <p>- Niko! - odgovori svesrdno Marija, a vezir kao pomaman ogrli djevojku, uzevši joj
               vatrenim poljupcima cjelivati goruće lice.</p>
            <p>Kojih dvadeset koračaja od toga mjesta pojavi se Ali-paša Vidaić. Opazivši što se
               zbiva, zakrenu malo u grmlje i zatrubi u lovački, srebrom okovani rog.</p>
            <p>- Valjda nas traže! - trgnu se Marija iz naručaja vezirova. - Hajdmo, mili! - I
               povuče za sobom vezira koji kao u snu pođe za njom.</p>
            <p>Ali-paša izađe im u susret: - Već smo mislili da ste zabasali u šumi - reče ozbiljno.
               - Tvoj se otac pobojao za te, gospođice! - produži na to, okrenuvši se prema
               djevojci.</p>
            <p>- Malo sam se odmarala - odvrati djevojka u očitoj smetnji.</p>
            <p>Požurimo se k drugima - reče Ali-paša i pođe naprijed, a za njim kao dva krivca,
               stupahu mladi ljubovnici, ne govoreći više jedno s drugim ni riječi.</p>
            <p>- Bio sam u brizi, kćerko, da nisi stranputicom udarila! - reče major jedinici
               svojoj, pogladivši ju rukom po glavi.</p>
            <p>- Ne, oče dragi - odgovori djevojka nanovo zbunjena - sustala sam idući i uz put sam
               sjela da malko otpočinem.</p>
            <p>- Nisi se mario bojati, gospodine majore - umiješa se sada vezir u riječ - ja bijah
               uz nju.</p>
            <p>Ali-paša pogleda ispod oka vezira i osmjehnu se kao preko volje. Ne bi teško bilo
               pogoditi što je u taj čas mislio.</p>
            <p>Lovska družina posjede sad na travu i poče sladokusnim pečenjem tišati svoj glad.
               Dobar zalogaj, kad se troši na čistom, zdravom zraku, pod vedrim nebom i u veselom
               društvu - rijetko je uživanje gladnu čovjeku. Vezirovi lovci potrošiše s pravom
               nasladom pripravljeno jelo, a žeđu gasili studenom vodom iz gorskoga vrela. Pravi
               muhamedovac ne pije ni vina ni rakije - uopće nikakova opojnoga pića, jer to brani
               Koran, sveta knjiga Prorokova.</p>
            <p>Pred zapad sunca spreme se lovci na polazak. Izašavši iz planine, puste uzde brzim
               konjima i podvečer vrate se u Travnik.</p>
            <p>Husein zaboravi na cio svijet. On življaše sada samo svojoj ljubavi i svojoj
               djevojci. Nije dan prošao da nije s njom u društvu po više ura sproveo. Ali-paši
               Vidaiću ne bijaše po ćudi to ljubovanje. Više puta je znao reći begu Zlatareviću da
               je ta djevojka na vezirovu nesreću došla u Travnik. - U zemlji ima toliko nereda;
               protivnici Huseinovi, ne osjećajući njegove ruke, bivaju svaki dan drzovitiji, o
               sultanovom fermanu nema ni glasa, a on kao da svega toga ni ne vidi, već se opaja
               ljubavlju ove mlade kaurkinje! Dok je ona ovdje, nema ovdje posla za junake. -
               Jednoga dana reče on Huseinu: - Pobratime, ja ću te ostaviti na neko vrijeme!</p>
            <p>- A kamo si nakanio? - upita Husein dosta ravnodušno.</p>
            <p>- Idem u Zvornik; srce me vuče da vidim dijete svoje!</p>
            <p>- A ti idi! i uz put se navrati u moj Gradačac da vidiš kako je tamo. - Kratko
               vrijeme za tim pobratimi se ogrle i oproste.</p>
            <p>Treći dan po odlasku Ali-pašinu iz Travnika stigne onamo iz Dubrovnika mlad
               franciškan bosanski fra Marijan Šunjić. Ovaj, putujući pred dvije godine Posavinom,
               upozna se s Huseinom u Gradačcu, koji veoma zavoli mladoga redovnika radi velikoga
               njegova uma i kreposti koje su ga resile. Fra Marijan, isti onaj koji je poslije
               dvadeset i dvije godine za tim postao bosanskim biskupom, polazio je nauke u Zagrebu,
               u Ugarskoj, Rimu i Bolonji, ter je putujući mnogo toga vidio i iskusio. S velikom
               pohlepom slušao je Husein pripovijedanja fra Marijana o stranim zemljama, pa je o
               njem sačuvao ugodnu i trajnu uspomenu. Zato se Husein iskreno obradova kad poslije
               dvije godine iznenada stupi preda nj mladi fratar. Major Vidas i beg Zlatarević
               bijahu s vezirom u društvu.</p>
            <p>- Dobro došo, fra Marijane! - pozdravi vezir veselim glasom franciškana, koji,
               uljezav u sobu, duboko se pokloni otmjenu društvu. - Sjedi do mene i kazuj mi otkuda
               dolaziš, kakove li glase nosiš?</p>
            <p>Mladi redovnik sjede na dušek do vezira koji ga upozna sa svojim društvom. - Dakle,
               otkuda mi dolaziš, nuder govori! - prihvati opet vezir.</p>
            <p>- Iz Dubrovnika, čestiti vezire! - odgovori prirođenom poniznošću fratar.</p>
            <p>- Ha, iz Dubrovnika? Čuje li se šta ondje iz Carigrada? Dubrovčani znadu sve novosti
               svijeta, jer plove po svim morima svojim brodovima.</p>
            <p>- Iz Carigrada nema nikakovih vijesti - odgovori fratar - al ima iz Albanije o
               Škodra-paši. Baš tužnih vijesti.</p>
            <p>- Što je sa Škodra-pašom? - navali vezir na redovnika s ozbiljnom radoznalošću.</p>
            <p>- Zlo je s njim! - stade pripovijedati fratar. - Gotovo tri nedjelje dana branio se
               on u svom gradu Skadru proti vojsci velikoga vezira. Kad su se već stare zidine
               počele rušiti od topovskih zrna i on uvidio da sâm neće odoljeti vezirovoj vojsci, a
               pomoći niotkud - predade se veziru na vjeru. Nu jao po se! Poslaše ga u Carigrad, a
               tu ga čeka ili gajtan ili dosmrtno progonstvo. Još gore prođoše njegovi ljudi.
               Najvjernije pristaše Škodra-pašine dade veliki vezir groznom smrću pogubiti. Načinio
               sprave za bacanje, na koje je metao nesretnike, a tad su ih te sprave bacale o tvrde
               drvene ploče iz kojih se isticahu gvozdeni oštri klinci. Kako su klinci zahvatili u
               tijelo, tako je nesretnik ostao viseći i pogibao u dugim, groznim mukama.</p>
            <p>- Užasno! - reče major, i zgrozi se nad bezdušnom okrutnošću.</p>
            <p>- Nije ljudski ubijati junake zato jer su bili vjerni svomu gospodaru - primijeti beg
               Zlatarević.</p>
            <p>- Gdje je sada taj krvožedni ris? - upita vezir u kom je od jarosti zakipjela
               krv.</p>
            <p>- Pokorivši Škodra-pašu i njegovu stranku - govoraše dalje fratar - diže veliki vezir
               vojsku ispod Skadra i krenu s njom na Kosovo. Tu se sada utaborio kod Vučitrna i
               sigurno ima nešto na umu.</p>
            <p>- Otuda može on držati na uzdi Albaniju i Crnu Goru, a najviše Bosnu - primijeti
               major, uvidjevši na prvi mah važnost položaja koji bješe uhvatio veliki vezir.</p>
            <p>- Ne bojim ga se! - reče kratko Husein.</p>
            <p>- Treba ipak biti na oprezu, čestiti vezire! - progovori smjerno fratar. - Očekivani
               ferman nije još za te prispio iz Carigrada, a veliki vezir kreće se pogibeljno po te.
               On je spreman i ima uza se dosta i dobro uvježbane vojske, a ti, čestiti vezire, kako
               vidim, nisi nimalo spreman, a ni vojske nemaš uza se.</p>
            <p>- Nemaj brige za to, fra Marijane! - odvrati vezir ponosito. - Trebam samo istaknuti
               zelen-barjak i sva će Bosna listom ustati. Jesi l' vidio kako je ono bilo s
               proljeća?</p>
            <p>- Onda bijaše još sve oduševljeno za vojnu, i onda, čestiti vezire, nisi još imao
               toliko dušmanâ. Sada, otkad sjediš na vezirskoj stolici, imaš ih mnogo više.</p>
            <p>- Gdje su tî, neka se samo jave! - reče ponešto ljutito vezir. - Ja ću im pokazati
               tko zapovijeda u zemlji.</p>
            <p>- Javit će se oni kad budu mislili da je zgoda za njih; sad su se pritajili, ali ruju
               svejednako - opazi fratar.</p>
            <p>- Šta dakle da uradim? Da potučem te krtice?</p>
            <p>- Ja ti u tom ne znam ništa svjetovati, čestiti vezire - odvrati fratar, a ne bi se
               ni slagalo s mojim zvanjem da se miješam u javne, tako zamašne poslove. Činim te samo
               opreznim na pogibelji koje su sada male, ali bi mogle postati velikima. Ne bih želio
               da drugomu ustupiš ovu stolicu, jer ti si bio vazda dobar i pravedan prema kršćanima
               i štitio si vjeru i svetinje njihove.</p>
            <p>- Poslušat ću te i odsad ću bolje paziti na svoje dušmane - reče Husein, pruživši
               ruku franciškanu.</p>
            <p>Malo zatim oproste se major i redovnik s vezirom, koji zamišljen sam ostade s begom
               Zlatarevićem. Sašavši u dvorište, upita major franciškana: - Što sudite, oče, kakova
               će napokon biti sudbina Huseinova?</p>
            <p>- Ja se nikakovu dobru ne nadam, gospodine majore - odgovori fratar. - Bošnjaci
               bijahu vazda oduševljeni za borbu proti sultanu, dok nisu uspjeli i dobili svoga
               vezira bez fermana. Sada već drukčije stoje stvari. Husein ima dosta prijateljâ, ali
               i dušmanâ koji mu zavide njegovo dostojanstvo. Neka samo dođe do sukoba sa sultanom,
               neće ih biti ni polovica uz Huseina, kao za posljednje vojne. Donja Hercegovina s
               Ali-agom Rizvanbegovićem na čelu, neće da zna za Huseina i bojeći se crnogorskih
               navala upire samo svoje oči u Stambul. U Podrinju i Posavini boje se Miloša, a osim
               toga su Tuzla-kapetan, koji je sam želio postati vezirom, i nevjerni Mahmud-aga
               Vidaić vodu pošteno zamutili. Čujem da ni sarajevske age nisu baš zadovoljni. Njima,
               što imaju velike trgovinske veze sa Stambulom, ne može prijati trvenje s Carigradom i
               poremećeno općenje s tim gradom. Sve ovo zna lukavi veliki vezir i zato ni ne šalje u
               Bosnu carskoga fermana za Huseina. On čeka dok posve dozriju plodovi nesloge i
               zlovolje, pa će mu tada Bosna sama od sebe pasti u krilo. Bošnjaci su od pamtivijeka
               najviše sami sebi škodili.</p>
            <p>- Ali Husein ima veliku potporu u raji, jer je pravedan prama njoj i ne dâ da ju itko
               ugnjetava i silu joj čini. Ako do čega dođe, on ju može oboružati i imat će u njoj
               jaku pomoć.</p>
            <p>- Varate se, gospodine majore! - odgovori fratar. - Istina je, raja ima vjere u
               Huseina i njegovu dobrotu, ali raja opet misli da Husein ne može ostati dovijeka
               vezirom. Poslije njega mogli bi opet nastati stari progoni raje i crni njezini dani.
               Radi toga nije raji po ćudi da se bosanski begovi otmu posve ispod vlasti
               stambulskoga cara, jer car ih je dosele držao na uzdi i uzimao u zaštitu raju proti
               njihovoj sili. Ako begovi postanu nezavisni od Stambula, mogao bi poslije Huseina
               postati vezirom domaći sin, beg ili kapetan, koji bi drugima još prednjačio u
               ugnjetavanju raje, ne imajući se ni od koga ništa bojati. Od toga zazire raja, i
               držim da se Husein ne bi mogao na nju osloniti.</p>
            <p>- Vi dakle mislite da mu ne bi raja priskočila u pomoć da ju pozove? - upita dalje
               major.</p>
            <p>- Možda njegovi podanici iz Posavlja koji ga iskreno ljube, drugi će se teško
               odazvati, najmanje pravoslavni, na koje paze crnogorski monasi i srpski agenti -
               odgovori fratar. - Nesreća je to da se, osim Žudija, dijeli narod u Bosni na tri
               vjere, od kojih jedna, muhamedovska, gospoduje, a kršćani robuju. Lako je vjerovati
               da rob ne može imati prave volje da vojuje za svoga gospodara koji ga drži u
               okovima.</p>
            <p>- Ako stvari ovako stoje, onda će veliki vezir biti skoro gotov s Huseinom - reče
               major neveselo, žaleći od srca Bosanskoga Viteza.</p>
            <p>Drugi dan poslije razgovora s fra Marijanom Šunjićem posla Husein u Mostar svoga
               ćehaju da tamo vidi kako stoji raja s begovima i da sasluša svačije tužbe i tegobe,
               pak da po pravici sudi. Osim toga imao je paziti što govori svijet o novom veziru,
               osobito kako se vlada stolački beg Ali-aga, poznati pristaša sultanov. Husein je
               odlučio proti nepokornicima odvažno postupati i makar silom naučiti ih štovati svoju
               vlast. Da bude spreman na sve, dao je uvelike praviti barut, puščana i topovska zrna.
               U Fojnici naruči kod kovača više stotina sabalja šumanovaka, koje se u svoj Bosni
               drže najbolje. U Skopljačko polje, gdje je među begovima i spahijama imao najviše
               pristaša, posla svoga pobru bega Zlatarevića da opomene begove na slogu i posluh, ako
               bi ih vezir pozvao u boj. I u Bosansku Hrvatsku odasla on s porukama svoje ljude, jer
               i tamo je imao više uzdanih prijatelja, kao Kulenovića u Kulen-Vakufu Krupa-kapetana,
               Deliagića u Cazinu, Čekića u Sanskom Mostu, sve same junake od oka, koji su mu se
               vjerom zavjerili da će za njega i u vatru i u vodu kad ustreba.</p>
            <p>Beg Zlatarević vrati se prvi i donese veselih vijesti iz Skopljačkoga polja. Tamo
               bijaše sve oduševljeno za Huseina i njegovu vlast. Iz Bosanske Hrvatske stigoše
               mladomu veziru također dobri glasi; njegove uzdanice tamo obećaše na prvi poziv
               poletjeti pod njegovu zastavu. Ćehaja vezirov, koji je više dana sjedio u Mostaru, ne
               donese baš dobrih vijesti iz Hercegovine. Tamo se sve više širio upliv Ali-age
               Rizvanbegovića, odvraćajući svijet od vezira Gradaščevića.</p>
            <p>Jedne večeri sjedio je u sobi, pušeći čibuk, vezir Husein sa svojim pobratimom begom
               Zlatarevićem i svojim ćehajom. Vitez Bosanski bio je sjetan i neveseo i vidjelo mu se
               na licu da su mu burne misli zaokupile pamet. Najedanput progovori:</p>
            <p>- Vidim, da ovako neće ići. Moji dušmani dobro znadu da nisam krvopija, pa griješe na
               račun moje dobrote. Al ja ću im pokazati da umijem biti i zao. Stolački beg baš me
               izaziva. Ele, kad me zove, ja ću doći i naučiti ga tko je gospodar u ovoj zemlji. Čim
               mi dođe pobratim Ali-paša, krenut će odmah na Stolac.</p>
            <p>- Skopljaci jedva čekaju da ih digneš na stolačkoga jogunicu! - reče beg
               Zlatarević.</p>
            <p>- Ako njega pokoriš, svijetli gospodaru - progovori smjerno ćehaja - onda je sva
               Hercegovina uza te. On najviše radi proti tebi i ne prestaje upućivati neuke ljude da
               će skoro doći drugi vezir za Bosnu iz Stambula, pred kojim ćeš ti uzmaknuti.</p>
            <p>- Vjere mi, neću - planu Husein - neg ću ga dočekati oružanom rukom na bojnom polju,
               kao što se pristoji Vitezu od Bosne.</p>
            <p>Jedva bješe Husein izustio te riječi, a u sobu stupi Ali-paša Vidaić. Husein vas
               obradovan skoči sa dušeka i vatreno ogrli željno iščekivanoga pobratima: - Dobro
               došo, Alijo, jedva sam te dočekao.</p>
            <p>- Zurio sam da se što prije vratim u Travnik - reče Ali-paša - jer se među nama i oko
               nas zbivaju ozbiljne stvari. Dani počinka istekli su, dušmanin kuca već na
               vratima.</p>
            <p>Husein dade pogledom znak ćehaji da izađe. Ostavši nasamu s begom Zlatarevićem i
               Ali-pašom, upita ovoga: - Što je, kazuj!</p>
            <p>- Zlo sam našao, pobro, kud god sam išao - stade pričati Ali-paša. - U Posavini, osim
               tvoje kapetanije i Altomanovićeva roda, sve zazire od tebe. Tako je i u Podrinju.
               Zavidni Tuzla-kapetan i nevjerni moj bratić Mahmud-aga odvrnuli su od tebe sve begove
               i spahije, govoreći na sva usta da tebi ne ima dugoga opstanka jer da će na te sultan
               skoro udariti i tebe odovud maknuti. U Sarajevu je nezadovoljno sve što se bavi
               trgovinom. Age već glasno govore da im tvoj prkos proti Carigradu ubija trgovinu s
               ovim gradom i da će oni novomu veziru, kad dođe, rado otvoriti gradska vrata.</p>
            <p>- Gle tih kukavica! - reče jarosno Husein. - Nedavno slaviše me kao svoga
               izbavitelja, a sada me ruže i izdaju.</p>
            <p>- Žalibože da je tako; ali sada čuj što je najvažnije. Prije dva dana dobio je molah
               sarajevski, tvoj iskreni prijatelj, pismo od velikoga vezira Rešid-paše, u kom ga
               ovaj opominje da se tebe kani i podloži sultanu, jer da na te već kreće careva vojska
               od trideset hiljada momaka koju vodi Kara Mahmud-paša noseći ujedno uza se padišin
               ferman koji ga imenuje vezirom Bosne mjesto tebe.</p>
            <p>Sva trojica šutjeli neko vrijeme. - Prevariše dakle mene i vas! - progovori Husein
               prvi iza kratke stanke. - To je osmanska vjera!</p>
            <p>- Nevjere su oni, gore od đaura - reče beg Zlatarević, kipeći od jada.</p>
            <p>- Što veli molah? - upita Husein Ali-pašu.</p>
            <p>- Još ti poručuje - odgovori Ali-paša - da ne kloneš duhom i da kupiš vojsku. Nada se
               da ćemo odoljeti carevoj vojsci budemo li samo složni. U Sarajevo treba da odmah
               kreneš i kazniš buntovnike, koji rade proti tvojoj vlasti!</p>
            <p>- Dakle vojna! - reče odlučno Husein. - Slobodno! Vitez od Bosne uvijek je spreman
               vojevati. Sutra zorom - okrenu se sada Husein pram begu Zlatareviću - pošalji ćehaju
               u Skopljačko polje i u Bosansku krajinu da pozove braću našu na oružje. Ti sâm kreni
               u moju kapetaniju i povedi moje junake, a na povratku digni i svoje ljude oko Viteza
               i sve ih dovedi pod Travnik.</p>
            <p>- A ja? - upita Ali-paša Vidaić.</p>
            <p>- Ti ćeš u Sarajevo! Uzmi sa sobom mojih sto momaka i kreni onamo. Buntovnike pozovi
               preda se i s molahom sudi im kako su zaslužili. Ja ću skoro za tobom doći čim se
               sakupi nekoliko vojske.</p>
            <p>Sutradan bude sve onako kako bješe naredio Husein. Ćehaja ode u Skopljačko polje, beg
               Zlatarević odjuri u Posavinu, a Ali-paša, uzev sa sobom stotinu momaka, krenu u
               Sarajevo da sudi buntovnicima.</p>
            <p>Husein ostade sâm da čeka čete što su se imale sa svih strana skupiti oko njegova
               barjaka.</p>
            <p>Treći dan svoga samovanja izjaše on u društvu s majorom, njegovom kćerkom i fra
               Marijanom u Gučju goru. Kad su se natrag vraćali, pritjera Husein svoga ata što je
               bliže mogao k Marijinom vrancu i poče s njom potihano govoriti:</p>
            <p>- Još koji dan, ljubo! i ja ću morat na vojnu.</p>
            <p>- Čula sam i dosta sam već plakala radi toga.</p>
            <p>- Zašto plačeš?</p>
            <p>- Jer ćemo se zavazda rastati kad kreneš na vojnu. Mi se tada vraćamo kući.</p>
            <p>- Ne, ti nećeš nikamo odavle! - reče krepko Husein. - Ti moraš biti mojom ženom,
               Marijo!</p>
            <p>- Tvojom ženom? - opetova djevojka, nehotice uzdrhtav. - Ti zaboravljaš da sam
               kršćanka?</p>
            <p>- Znam ja to - odgovori Husein - ja sam već sve dobro razmislio. Ostani i nadalje
               kršćankom. Ne tražim od tebe da mijenjaš svoju vjeru, niti toga traži naša turska
               vjera, već samo to da nas kadija zavjeri.</p>
            <p>Zavodljive bijahu za djevojku vezirove riječi.</p>
            <p>- Ti mi dakle puštaš moju vjeru? - upita djevojka.</p>
            <p>- Jer vidim da mi ne ima života bez tebe. Je li, Marija, ti ćeš poći za me?</p>
            <p>- Govori s mojim ocem! - odvrati Marija, što je toliko imalo reći kao da je sama već
               privoljela.</p>
            <p>- Da govorim s ocem? A ako on ne pristane?</p>
            <p>- Kad čuje da ne diraš u moju vjeru, neće se protiviti. On me neizrecivo ljubi -
               odgovori djevojka.</p>
            <p>- Dobro, ja ću govoriti - reče Husein i pri tom ostade.</p>
            <p>Vrativši se u Travnik pozove Husein majora k sebi u konak. Mariju ostaviše u Dolcu
               kod rođakâ, dočim je fra Marijan skrenuo u stan dolačkoga župnika komu je bio na duže
               vremena došao pomagati u službi pastirskoj.</p>
            <p>Major se gotovo snebi kada vezir zaprosi njegovu kćer za ženu.</p>
            <p>- Privoli, majore! - moljaše Husein - kad se oboje tako iskreno ljubimo. Eto joj
               puštam vjeru i sve njezine svetinje, samo da budemo svoji.</p>
            <p>- Strpi se - odvrati major komu je to došlo tako nenadano da se nikako nije mogao
               sabrati - nisam očekivao šta takova, moram se prije razmisliti i sutra ću ti kazati
               moju odluku.</p>
            <p>- Ja te dakle sutra očekujem! - reče vezir i oprosti se s majorom koji kao omamljen
               ispade iz konaka vezirova. Ne znajući ni sâm kako je dospio onamo, nađe se pred
               župnim stanom u Dolcu. Uniđe unutra i potraži fra Marijana.</p>
            <p>- Što je s vama, gospodine majore? - upita franciškan nadošlog majora. - Vi ste sav
               zbunjen.</p>
            <p>- Nije dobra, oče Marijane! - reče major i povjeri svu tajnu mladomu franciškanu od
               koga se je nadao najboljemu savjetu i pomoći.</p>
            <p>- Vezirova želja ne smije se ispuniti i vi morate još danas ostaviti Travnik - reče
               fra Marijan nakon kratkoga razmišljanja. - Takav događaj rodio bi ovdje u kršćanskom
               puku veliku sablazan, i tim veću, kad bi svijet znao da ste šta takova dopustili vi,
               časnik bečkoga cesara, koga taj svijet drži zaštitnikom kršćana u Bosni.</p>
            <p>- Ja sam gotov otići - reče major - ionako se spremaju u zemlji ozbiljni događaji
               koje je bolje sa strane motriti.</p>
            <p>- Priopćite odmah kćeri svoju odluku - produži fratar - i pripravite ju na
               odlazak!</p>
            <p>- Ja vas molim, da pođete i vi sa mnom, oče; to će više djelovati - umoli major,
               poznavajući svoju slabost naprama svomu djetetu.</p>
            <p>- Drage volje! - odgovori fratar i obojica pođu sada u majorov stan. Marija bijaše u
               bašči i sama, najbolja prilika da se s njom odmah govori.</p>
            <p>- Marijo - poče major dosta nesigurnim glasom - doznao sam za tvoju tajnu. Vezir te
               je zaprosio u mene, ali, moje dijete, ja ne mogu i ne smijem to dopustiti - izmuca
               slabi otac s teškom mukom.</p>
            <p>- Ne? - upita dršćućim glasom Marija i suza joj blisnu u lijepom oku.</p>
            <p>- Ne, gospodično - progovori fra Marijan, vidjevši da major ne može dalje da govori.
               - Da pođete za vezira, morali bi se odreći naše svete vjere u kojoj ste rođeni. Kad
               bi to čuo ovaj svijet kleo bi vas u deseto koljeno.</p>
            <p>- Ali vezir mi dopušta da i nadalje mogu ispovijedati svoju vjeru - reče Marija s
               pouzdanjem.</p>
            <p>- Slabe koristi otuda - primijeti fratar mirno i ozbiljno. - Po našoj vjeri ne možete
               se smatrati zakonitom njegovom ženom. Pomislite samo kako bi to zamjeravali vašemu
               ocu, kako bi mu to i škoditi moglo…</p>
            <p>Marija uzdahnu i obori glavu.</p>
            <p>- A onda znajte - produlji fra Marijan - da ćete time silno nahuditi i veziru samomu.
               Njegovi će dušmani to jedva dočekati da mogu razglasiti: oženio se kaurkinjom, pa da
               mu pravi Turčin vjeruje…</p>
            <p>- Što dakle da uradim? - upita djevojka, uhvativši se za glavu.</p>
            <p>- Valja da odmah odavle odete i na vezira zavazda zaboravite!</p>
            <p>- Nikada! - odvrati muževno djevojka - ja ne idem otud.</p>
            <p>- Vi tako govorite - produži franciškan - a ne znate da vaš otac večeras odlazi? Gdje
               je on, tu je i vaše mjesto. Recite da nije tako?</p>
            <p>- Ah, oče - zajada djevojka - ja ti volim poginuti.</p>
            <p>- Kćerce, Marijo! Osvijesti se, nemoj da ucviljen legnem u grob! - promuca major
               neopisivo tronut.</p>
            <p>- Ja znam da ovaj čas mnogo trpite - progovori blažim glasom franciškan - ali vrijeme
               će izliječiti tu vašu bol. Vi ćete doskora naći utjehu u svetoj vjeri, u pokoju
               vašega oca, al treba da odmah ostavite ovo mjesto, treba da se odmah vratite u svoj
               zavičaj.</p>
            <p>- Poslušaj, dijete, imaj obzira s mojom starošću, zar hoćeš da se tako zavazda
               rastavimo? - govoraše major.</p>
            <p>Marija je tiho plakala. Bila je veliki boj u sebi. Ujedanput pruži ruku ocu:</p>
            <p>- Evo ruke, ja ću s tobom, oče! Idem, ali ovdje će ostati zakopano moje srce i sreća
               moja. Bježmo otud! - I okrenuvši se ispade prva iz bašče, a za njom izađoše major i
               fra Marijan.</p>
            <p>- Sva je izvan sebe - reče major.</p>
            <p>- Primirit će se već - odgovori fratar - samo nek se rastane s njim. Do Livna dat
               ćemo vam konje i pratnju, a za Livno preporuku za dalji put. Treba da žurno putujete
               svu noć jer bi moglo biti potjere za vama. Navečer vidjet ćemo se opet.</p>
            <p>Major napisa pismo za Huseina, kojim mu javlja svoju odluku glede kćeri i svoj
               odlazak. Žali da se tako s njim rastaje, ali inače da nije moglo biti. Svojoj rodbini
               reče da mora još iste noći na put jer ga neka važna zgoda na to sili. Ako bi vezir
               pitao za nj, za taj slučaj reče da mu predadu ono pismo, a dotle o njegovom odlasku
               nikomu ništa ne kažu. Sve u kući bijaše žalosno zbog toga odlaska majorova, nu tako
               je moralo da bude. Ženskinje pomogoše Mariji kod spremanja i tako bijaše do večeri
               sve gotovo za polazak. Marija je sve to vrijeme šutjela i samo katkad bi koju riječ
               progovorila. Od časa do časa ronila bi krupne suze niz lice. Otac nije imao snage da
               ju tješi, a rođaci njezini u kući mišljahu da plače radi odlaska, pa su ju zato
               tješili skorim viđenjem.</p>
            <p>Kad se mrak bio uhvatio i svijet legao na počinak, dođe fra Marijan s pratiocima i
               konjima.</p>
            <p>- Pođimo u ime božje! - opomenu majora. Ovaj se na to odmah oprosti s rodbinom,
               umolivši ju da ga dogodine posjete u Hrvatskoj. I Marija se sva ganuta oprosti s tim
               dobrim ljudima. Tada major i Marija i dvojica pouzdanih pratilaca sjednu na osedlane
               već konje.</p>
            <p>- Ostajte zbogom, gospodično - reče franciškan, pristupiv Mariji - Bog će nagraditi
               ovaj vaš prijegor. - Na to pruži ruku majoru i zaželi mu božju pomoć i srećan put.
               Major obode konja i jahači ispanu iz dvorišta.</p>
            <p>Obišav stranputicom Travnik, izađu na cestu što vodi prema Donjem Vakufu i sada
               velikom brzinom pojure dalje. Marija se oglednu još jednom na Travnik i suze joj
               zališe oči. U duši svojoj praštala se ona s nesuđenim svojim dragim.</p>
            <p>Sutradan očekivao je Husein nestrpljivo majora da čuje njegovu odluku. Prođe podne,
               dođe i večer, nu majora ne ima. On pošalje u Dolac kavaza da ga pozove u konak, ali
               kavaz mjesto majora donese pismo od njega i glas da je major sinoć otputovao.</p>
            <p>Sav dršćući od uzrujanosti otvori Husein pismo i stade ga čitati. Skoči na noge, kao
               mahnit: - Ha, on mi ju ugrabi, al čekaj, nećeš... ja ću te stići... konja mi dajte,
               konja! - vikaše vezir kao mahnit. Kavazi skočili u ahar i izveli vezirova bijelca. -
               Za mnom! - zagrmi vezir kavazima, vinuv se na svog ata, i nekoliko kavazâ stvorilo se
               na konjima, te pojurilo za vezirom koji u skoku poleti iz grada tamo pram zapadu.</p>
            <p>Udario je istim pravcem kojim je i major otputovao. Sav Travnik uzbuni se s toga
               događaja; niko nije znao koji povod može tomu biti.</p>
            <p>Kao da ga vihor nosi, stiže vezir za nekoliko časova do sela Bučićâ. Tu morade
               zaustaviti konja. Sreo se s velikom četom konjanika što ih u Travnik na njegov poziv
               vođahu begovi Vilić i Granić.</p>
            <p>- Jeste li sreli gdje putem majora? - upita Husein vođe - ja sam u potjeri za
               njim!</p>
            <p>- Nismo, čestiti vezire! - odgovori beg Vilić - a što ti je učinio?</p>
            <p>- Ugrabio mi je blago, sreću, sve! - govoraše Husein kao izvan sebe. - Oh, da ga mogu
               stići!</p>
            <p>Begovi Vilić i Granić zgledali se i pomislili odmah da se tu radi o majorovoj kćeri
               jer među begovima u Skopljačkom polju nije bila tajna da ju Husein ljubi.</p>
            <p>- Mani se majora, čestiti vezire! - reče beg Vilić. - Ako ga mi nismo vidjeli, nećeš
               ga sigurno stići.</p>
            <p>- Došli smo na tvoj poziv, gospodaru! - prihvati opet beg Granić - zapovijedaj s
               nama!</p>
            <p>Husein zamuknu i pusti glavu na grudi. Ujedanput okrenu konja i reče vođama čete: -
               Hajte za mnom! - I na čelu pridošle čete ujezdi u Travnik.</p>
            <p>Sada je svijet bio uvjeren da je Husein izjahao u susret ovim konjanicima.</p>
            <p>Našavši se sam u svojoj sobi prinese Husein k ustima i poljubi zlatni balčak svoje
               sablje, baštine svojih viteških djedova. - Još samo tebe imam, uzdanice moja -
               progovori tužno i suza mu kanu niz muževno lice - ako me i ti iznevjeriš, ne marim u
               grob leći!</p>
         </div>
         <div type="chapter">
            <head>XIII.</head>
            <p>U Sarajevu pravio je red Ali-paša Vidaić s molahom sarajevskim. Do stotinu
               nezadovoljnika okuje on u teška gvožđa i pobaca u duboke tamnice sarajevske tvrđe. Da
               Huseinovim dušmanima što jače zatjera strah u kosti, dao je mačem pogubiti nekoliko
               poglavica buntovničkih, i izložiti glave na gradske bedeme. Strah i trepet spopade
               sad sarajevske age i oni počeše gomilama dolaziti pred neumoljivoga Ali-pašu,
               prisižući nepokolebivu vjernost domaćemu veziru Huseinu Gradaščeviću. U potaji
               međutim rasturiše oni na sve strane glasove o strahotama što ih je na ime vezira
               Huseina počinio njegov pobratim Ali-paša Vidaić i tim načinom povećaše još više
               zlovolju dušmanâ Huseinovih, koji ga sada na sva usta proglašivahu okrutnikom kao što
               bijahu Dželaledin i Abdurahim veziri. Ovo je dosta škodilo Huseinu jer su na te
               glasove mnogi begovi, dosele neodlučni, posve otpali od Huseina, ne htijući ništa
               više za nj čuti.</p>
            <p>Ali-paša Vidaić, pokori sarajevske nezadovoljnike, poruči Huseinu u Travnik da odmah
               kreće s vojskom u Sarajevo i otuda da se digne proti novomu veziru Kara Mahmudu.
               Husein nije imao oko sebe više od dvije tisuće ljudi. Bijahu to čete koje mu dovedoše
               vjerni begovi iz Skopljačkoga polja i uzdani prijatelji iz bosanske Hrvatske.
               Neustrašivi Krupa-kapetan nije ni ovaj put izostao. Sada je istom uvidio Husein da je
               u ljubovanju potratio najskupocjenije svoje vrijeme koje je mogao upotrijebiti na to
               da u Bosni učvrsti svoju vlast i uredi vojenu silu zemlje. Nu sada je bilo već kasno!
               Valjalo mu je izaći na mejdan onako kako se je za nuždu spremiti mogao. Neka crna
               slutnja obuzimala mu srce da ga je ta ljubav, koja mu je otrovala duševni mir i
               sreću, dovela na rub propasti u koju će se prije reda strmoglaviti. Nu za to nije
               žalio na Mariju; ta bijedno djevojče nije tomu krivo, već neobuzdana njegova ljubav
               kojom mu je srce usplamtjelo za nju.</p>
            <p>Husein vidjevši da mu iz zapadne Bosne ne pridolazi više vojske, krenu iz Travnika sa
               ove dvije tisuće i uđe u Sarajevo. Tu je odlučio čekati druge svoje prijatelje o
               kojima se je stalno nadao da će doći. I beg Zlatarević imao je još prispjeti s
               Huseinovim Posavcima i svojim ljudima od varošice Viteza gdje su Zlatarevići
               vlastelovali.</p>
            <p>Došavši u Sarajevo vas tronut zagrli pobratima Ali-pašu i reče mu:</p>
            <p>- Evo dođoh, al čini mi se da dobro ne nađoh. Koliko nas bijaše kad proljetos pođosmo
               na Stambul, a koliko nas ima sada?</p>
            <p>- Ne kloni duhom - odvrati Ali-paša, hrabreći svoga pobratima - doći će nam veća
               pomoć.</p>
            <p>- Slabo mi je ufanje! - odgovori tužno Husein. - Propustio sam lijepu zgodu da
               osiguram svoju vlast i našu slobodu. Bijah slab i slušah više srce nego razbor. A ti
               si bio uza me, vidio sve, možda i sve znao, pa me nisi htio dozvati pameti... Ti me
               razumiješ, pobro?</p>
            <p>- Da, da, razumijem te! - potvrdi Ali-paša, uhvativši Huseina za ruku. - Ali man' se
               toga! bilo je i prošlo. Bio si neko vrijeme pitom golub, budi odsad opet sokolom kao
               što si dosele bio.</p>
            <p>- Hoću, Alijo, tako mi sablje moje! - reče Husein jakim glasom. - Dao sam si ime
               viteza, a pokazat ću da znam kao vitez i poginuti.</p>
            <p>Iz Sarajeva pozva Husein po drugi put begove na oružje. Brzi konjanici raznašahu na
               sve krajeve proglas Viteza od Bosne, kojim opominje begove da je sada posljednji čas
               ustati za vjeru i slobodu. - Bit će ih - završavaše vezir svoj proglas - koji me
               možda ni sada poslušati neće premda znadu da je dušmanin na vratima. Nu jao tima!
               Crni njihovi dani neće izostati i vlastita djeca njihova kleti će im kosti u grobu.
               Makar sâm ostao, krenut ću ipak u boj s ono malo svojih prijatelja, a kukavice neka
               se slobodno kod kuće smiju, gledajući kako čestiti junaci ginu za svoju
               otadžbinu.</p>
            <p>U to je vrijeme već novi vezir Kara Mahmud dopro na granicu južne Bosne. Husein, da
               ga zabavi, bješe mu poslao u susret osam stotina najboljih junaka pod Alaj-begom
               Todorovićem. Ova četa posjednu varošicu Banjsku, nedaleko od Mitrovice, odlučivši tu
               dočekati Kara Mahmudovu vojsku.</p>
            <p>Ne potraja dugo i petnaest tisuća vezirove vojske opsjednu Banjsku i pozove Alaj-bega
               Todorovića da se preda. Ovaj ne htjede o tom ni čuti, a na to vezirova vojska udari
               svom snagom na opsjednute Huseinove vojnike. Poput lâva branjahu se ovi vojnici više
               dana, nu napokon podlegoše pretežitoj sili. Vezirova vojska osvoji to mjesto pošto je
               junački vođa Alaj-beg Todorović poginuo. Ono malo zarobljenih vojnika poslaše u
               Carigrad gdje ih sve pobacaše u tamnice nesretnika osuđenih na galije.</p>
            <p>Bez zapreke napredova sada Kara Mahmud dalje k sjeveru. Došavši do Prijepolja, morade
               stati sa svojom vojskom kod mosta što vodi preko rijeke Lima. Prijelaz preko mosta
               branio je Hadži Mujaga, muselim prijepoljski, sa podrug tisuće ljudi i dva topa. Od
               prije bijaše on po zanatu trgovac, a pod Huseinom postade hrabrim četovođom i
               najrevnijim privrženikom staroga reda. Kara Mahmud razljuti se s drzovitosti Mujagine
               i zapovjedi da se ima pod svaku cijenu osvojiti prijelaz preko mosta. Njegovi topovi
               bacahu ubojita zrna u Mujaginu četu, rušeći poput snoplja njegove junake, a Arnauti i
               nizami prosiplju neprestanu vatru iz pušaka da su zrna poput grada sipala na malu
               četu prijepoljskoga muselima. Nu ona se junački drži i oštrom vatrom iz pušaka i iz
               onih dvaju topova odbija od mosta vezirovu vojsku. Kara Mahmud razjari se vidjevši da
               ne može svojim topovima raspršiti malu šaku ljudi, pa zapovjedi nizamu da jurišem
               osvoji prijelaz preko Lima. Uperenim bajonetom i uz oduševljenu bojnu viku udari
               nizam na most. Bošnjaci prosiplju na njih najjaču vatru što su mogli, no uzalud! Redu
               naučena vojska, ne mareći za smrt, stupa naprijed, jer ju tako kreće riječ njezinih
               vođa. Već se je nizam prsa o prsa sudario s Bošnjacima. Nasta užasno klanje. Bajunet
               i handžar nastavljaju sada upornu borbu. Nu tko će sili odoljeti? Više hiljada
               vezirove vojske prijeđe preko limskoga mosta i sa svih strana stisne Bošnjake. Ove
               ostavi sada sva nada i hrabrost. Tko može, bježi i gleda da se spasi, samo koja
               stotina stoji još uz Hadži Mujagu i očajno se brani. Uzalud im sva hrabrost! Vezirova
               vojska opasala ih tako da nikomu ne bijaše već moguće uteći. Vođa Bošnjakâ, vidjevši
               to, pa da spasi život svojim drugovima, položi oružje. Hadži Mujaga i stotina
               njegovih najhrabrijih ljudi postaše sužnji vezira Kara Mahmud-paše.</p>
            <p>Dobivši Osmanlije u svoje ruke nesretnoga Mujagu, metnu ga na magarca, licem
               okrenutim k repu živine i vođahu ga tako kroz varoš kojoj bijaše poglavarom. Sav
               satrven od teške tuge vikaše jadni vođa: »Zar već nema ovdje nikakova Turčina da me
               ubije i oslobodi te sramote?« Nato mu odgovoriše: »Ovdje ne ima nikakova Turčina, vi
               Bošnjaci samo pravi ste Turci!«</p>
            <p>Osvojiv Kara Mahmud Prijepolje odluči tu počinuti jedan dan i onda bez ustavka
               krenuti put Sarajeva, da potraži Viteza od Bosne.</p>
            <p>Hadži Mujagini ljudi koji su se bijegom spasili, donesoše glas Huseinu o napredovanju
               Kara Mahmud-paše i nesretnom boju kod Prijepolja. O sudbini Alaj-bega Todorovića
               bješe Husein već prije obaviješten. Vitez od Bosne uvidi sada da je skrajnje vrijeme
               izaći u susret novomu veziru. U posljednji čas sakupi se oko njega dosta znamenita
               vojska od kojih dvadeset tisuća momaka. Zadnji proglas Bosanskoga Viteza tako je
               ganuo begove i spahije da su jatomice pohrlili pod njegov barjak. Najviše dovede sa
               sobom beg Zlatarević, do blizu pet hiljada kršnih boraca. Bijahu to junaci iz
               Huseinove posavske kapetanije i od varošice Viteza. Veliki dio te vojske bijaše
               kršćanska raja koju su begovi na silu oboružali i sa sobom poveli, nu bijaše i takove
               koja je dobrovoljno na poziv Huseinov molila za oružje i pohrlila pod barjak
               obljubljenoga Viteza. Osobito se odlikovala raja od Gradačca, podložnici Huseinovi,
               kojih se je sakupilo do tri hiljade momaka i došlo u tabor Huseinov pod vodstvom
               Marijana Relića, poznatoga junaka iz proljetne vojne. Vrativ se kući oženi se on
               doskora zaručnicom svojom Jurkom, nu ne prođe ni mjesec dana i stiže u Posavinu poziv
               Huseinov na vojnu. Marijan bijaše odmah gotov poći. Opasav sablju Morali-paše kojom
               ga bješe nadario Husein u Travniku, i uzev u ruke vjernu šaru, poljubi mladu svoju
               ženu i preporučiv ju bogu i rodbini, pođe redom u sela, dižući raju na noge, da se
               bori za dobroga zemlje gospodara. Ujaci (franciškani) iđahu mu svuda na ruku,
               upućujući svoje župljane da mogu slobodno vojevati za vezira Huseina koji štiti
               njihovu crkvu i vjeru. Tako sabra Marijan oko sebe više hiljada ljudi i odvede ih u
               Huseinov tabor. Vitez od Bosne silno se obradovao vidjevši junačkoga momka i vjerne
               svoje Posavce koji s radosnim licem pozdravljahu svoga gospodara.</p>
            <p>- Hvala ti, junače, - reče Husein mladomu četovođi pruživ mu desnicu - brzo smo se
               opet sastali; nu bog zna da li će nas pratiti sreća kao za prve vojne - dodade k tomu
               ozbiljnim licem.</p>
            <p>- Mi smo na sve spremni, gospodaru! - odgovori srčano četovođa Marijan - za tebe ćemo
               se rado boriti, ma svi izginuli.</p>
            <p>Husein se okrenu ganut okolostojećim begovima i reče im potiho: - Koliki bi se od
               naših jednovjeraca mogli ugledati u ovu ubogu raju! Ona mi je istinski odana samo
               zato jer bijah uvijek pravedan napram njoj, a to ipak nije ni izdaleka ono što sam
               činio za muhamedovce, metnuvši na kocku svoj život i imanje za njihovu vjeru i
               slobodu.</p>
            <p>Dobivši Husein vijest o porazu Mujaginu i napredovanju vezira Kara Mahmud-paše proti
               Sarajevu zapovjedi odmah drugi dan da ima sva vojska krenuti na planinu Vitez, pet
               milja daleko od Sarajeva.</p>
            <p>- Tu ćemo dočekati Osmanlije - reče Husein vojvodama svoje vojske - ako mi je suđeno
               poginuti, neka to bude na ovoj planini koju mi Bošnjaci držimo svetom. Za Viteza od
               Bosne ne može se naći ljepši grob u svoj domovini.</p>
            <p>Vojvode bijahu tronuti od Huseinovih riječi. Boljelo ih je da se je našlo u Bosni
               zavidnikâ i sebičnih duša što su jedva čekali propast Bosanskoga Viteza koji imaše
               toli plemenito i junačko srce. - Ohrabri se, vezire, uzdanje naše! - govorahu mu oni.
               - Vjeru ti dajemo da te nećemo nikad ostaviti!</p>
            <p>- Znam vas, junaci!... Ajdmo! - odvrati Husein i uzjaha na svoga bijelca. Vojvode se
               u čas razletjeli k svojim četama, povrstali ih i poveli na planinu Vitez. Već se je
               noć hvatala kad su onamo prispjeli.</p>
            <p>Husein se utabori na obroncima planine Viteza i dade načiniti mnoge opkope za bolju
               obranu. Peti dan iza kako se je utaborio na Vitezu, pokaza se prednja straža Kara
               Mahmudove vojske: jedan jaki odjel konjice. Zatim poče pridolaziti glavna sila
               osmanske vojske. Najprije iđahu Arnauti, a onda nizami. Bijaše baš oko podneva.
               Husein dade odmah udariti u talambase da vojska bude spremna. Prednje čete s obiju
               strana doskora se jedne drugima na puškomet primaknu i otvore oštro čarkanje iz
               pušaka. Malo-pomalo poče sve to više vojske zalaziti u vatru, dok se napokon cijela
               vojska s jedne i druge strane ne pusti u bitku. Nastade žestoka borba. Huseinova
               vojska imaše vrlo zgodan položaj osobito za obranu, a uz to još i dobre utvrde. Nije
               šala osvajati takav položaj, nu Arnauti Kara Mahmud-paše bijahu stvoreni za taj
               posao. Nema možda vojnika na svijetu nad Arbanasima, koji se tako lako umiju snaći na
               svakom zemljištu gdje se boj bije.</p>
            <p>Žilavi, okretni, prema potrebi srčani i lukavi, oni su neocjenjivi vojnici ako samo
               imaju pravu volju boriti se, jer bijaše često slučajeva da su u pol borbe znali
               izdati svoje vojvode te ih ostavili. Ovaj put poniješe se oni valjano. Udarili
               jurišem na Bošnjake, nu ovi ih hrabro dočekali i nemilo rušili iz svojih utvrda.
               »Predajte se«, dovikivahu izaglasa arnautske vođe Bošnjacima, »vezir će vas
               pomilovati, ne ginite uzalud!« Nu Bošnjaci zato i ne haju, ter sipaju na njih ubojitu
               vatru iz topova i pušaka. Husein Gradaščević, Ali-paša Vidaić i Krupa-kapetan skaču
               usred kiše taneta od čete do čete, i bodre ih na borbu. Na početku lijevog krila
               Huseinove vojske, u južnom pravcu gdje stajahu Sarajlije i podrinski begovi, poče
               borba očito malaksati. Arnauti bjehu odmah s početka zasužnjili nekoliko sarajevskih
               aga koje su odveli pred vezira Kara Mahmuda i opet ih natrag pustili kao slobodne.
               Lukavi vezir podmiti ove ljude i pozva ih da u vojsci rasture vijest da se nikomu
               neće ništa zla dogoditi tko se preda ili uzmicao bude; da Huseinu ne ima spasa jer da
               je vezirova vojska dvaput jača od bosanske. Na te vijesti pokunjiše se podrinski
               begovi, zabrinuti za svoj život i imanje, a sarajevski age jedva dočekaše izliku da
               se ne moraju svojski tući. Paleći u zrak puške, poče lijevo krilo malo-pomalo
               uzmicati, a Arnauti stanu istim pravcem napredovati. Vješto oko Huseinovo odmah opazi
               to uzmicanje. Priskoči tamo na konju i zaleti se sa sabljom na uzmičuće: »Stante,
               kukavice!« zagrmi glasom. »To li je vjera vaša koju mi zadaste?«</p>
            <p>- Ne da se, gospodaru! - odgovarahu dršćući malodušnici - ima ih sva sila!</p>
            <p>- Naprijed! - zagrmi snova Husein mahnuvši sabljom - ja ću vas voditi! - I povede
               čete naprijed, nu Arnauti, vidjevši da ove ne imaju prave volje boriti se, udare
               žestoko i potisnu ih opet natrag. Husein škrinu zubima od jarosti. Zapovjedi da mu
               odmah dođe u pomoć Krupa-kapetan sa svojim hrvatskim sokolovima i Ali-paša Vidaić sa
               svojim Posavcima. Kao ljuti zmaji zalete se ovi na Arnaute i u jedan čas odrone ih
               niz bregove u dolinu. Tu se Arnauti zaustave i stanu se uporno boriti. Kara Mahmud
               podupre Arnaute s nekoliko hiljada nizama i sada se na lijevom krilu i u središtu
               bosanske vojske zametne odlučan, ljuti boj. Uz prasak pušaka gruhaju silni topovi da
               se je sva zemlja tresla. Svu okolicu obavio gusti dim, iz kojega kao iz paklena kotla
               prodire očajna bojna vika, pak jauk i pomaganje ranjenika i umirućih vojnika. Na
               mnogim mjestima došlo i do noževa, pa se i bajunet sukobio s nožem. Tada bijaše
               najgroznija slika boja: dok nisu jedni ili drugi izginuli, nisu se protivnici
               razminuti htjeli. Husein i Ali-paša Vidaić bijahu svagdje gdje je bila najveća
               opasnost. Vitez od Bosne pocrnio vas od puščanoga praha, da ga jedva poznati možeš.
               Jezdeći u tuči taneta nosi još živu glavu i zapovijeda svojoj vojsci; čovjek bi
               mislio da ga viša ruka čuva u tim opasnostima. Podvečer zapovjedi da se jurišem udari
               na Osmanlije. Talambasi i svirale žestoko se oglase, a bosanska vojska bijesno se
               zaleti na redove vezirovih vojnika. Ovi mirno dočekaju ljuti nasrtaj, ne dajući se s
               mjesta maknuti. Husein i ostale vođe bodre svoje junake. Da se je sva bosanska vojska
               složno borila, bila bi ametom potukla Kara Mahmud-pašu, nu Sarajlije i podrinski
               begovi borahu se samo preko volje i tim oslabiše snagu drugih. Tako i pravoslavna
               raja koju su begovi nesmotreno oružali ne imaše prave volje tući se za vlast svojih
               gospodara; jedina raja od Gradačca, koja bijaše rimskoga zakona, držala se junački
               pod svojim vođom Marijanom Relićem. Vidjevši Husein da skoro polovica njegove vojske
               ne mari za borbu i da s ostalom polovicom neće moći prisiliti vezira na uzmak,
               zapovjedi da se odustane od navale. Malo-pomalo prestali topovi grmjeti i puške
               praskati; stišala se bojna vika i dim se slegao, a nad bojištem raskrilo se vedro
               nebo na kom su prve zvijezde već zasjale bile. Bijaše večer. Obje vojske kao po
               dogovoru prekinule borbu, ostavši svaka na svom mjestu. Stražarske vatre zaplamsale
               na hiljade, a oko njih spremahu se vojnici na počinak.</p>
            <p>Husein sazvao u vijeće vojvode. Bijaše silno zlovoljan i tužan: - Vidim - poče on -
               da sa ovom vojskom ne smijem poduzeti drugu navalu na Mahmud-pašu. Naše pol vojske
               neće da se bije, a osmanlijska vojska, koje ima više od nas, bori se sva i dobro se
               bori. Kažite što da uradim?</p>
            <p>- Treba kazniti izdajice i kukavice! - viknu Krupa-kapetan.</p>
            <p>- Kasno je sada! - odgovori Husein.</p>
            <p>- A ti oglasi u vojsci da slobodno ostavi mejdan koji nema volje boriti se - reče beg
               Zlatarević.</p>
            <p>- Ne bi bilo mudro - progovori beg Kulenović - jer to bi samo još osokolilo
               Mahmud-pašu; već ja mislim da ostavimo ovo mjesto i da Osmanlije pred Sarajevom
               dočekamo. Tu se možemo bar na varoš osloniti, a u nuždi imamo i jaku tvrđavu.</p>
            <p>Vojvode nađoše da je ovaj savjet dobar, a i Husein pristade za nj. U zoru diže se
               bosanska vojska s planine Viteza i poče sasma u redu kretati put Sarajeva. Kara
               Mahmud pusti ju mirno odilaziti, ne znajući sam što bi mislio o njezinu kretanju. Da
               bosanska vojska uzmiče, to mu ne bijaše ni nakraj pameti. Laganim hodom krenu novi
               vezir za Huseinom da obnovi s njim nedočetu borbu.</p>
            <p>Sarajevo se silno uzruja povratkom Huseinovim. Svijet je siguran bio da će Zmaj
               Bosanski kao proljetos tako i sada pobijediti Osmanlije. S te nedaće spopade neke
               žalost, neke strava, a bijaše ih dosta koji se radovahu napredovanju Kara
               Mahmud-paše. Nezadovoljni u vojsci očitovahu sve to jasnije svoju zlovolju.
               Oslanjajući se na Huseinove dušmane u Sarajevu, uzeše mnogi glasno govoriti da je
               sada svemu kraj i da je prava ludost dalje se otimati onomu što mora da bude.</p>
            <p>Husein se svemu tomu činio nevješt premda ga je pekla u duši nevjera i podlost
               njegovih zemljaka. Kara Mahmud stiže drugi dan za Huseinom pred Sarajevo. Vitez od
               Bosne sabra oko sebe vjerne svoje vojvode begove i reče im: »U vas se uzdam, braćo!
               Još ovaj put hoću da se ogledam s Mahmud-pašom, pa što bog da i sreća junačka. Ako
               vidim da ne možemo svladati, a ja ću gledati da se ili protučem kroz dušmane, ili ću
               poginuti na bojištu; živ im se ne dam u ruke«. Nato se izgrli s vojvodama, kao da se
               zavazda hoće s njima oprostiti. Junaci od ganuća rone suze, a u sebi se bogom kunu da
               neće ostaviti svoga junačkoga vođe, ma se nad njima lomila nebesa. Ne čekajući dok
               Osmanlije na njega udare, navali Husein prvi na njih. Urnebesnom vikom otvore
               Bošnjaci boj. U prvim redovima jaše Husein, ne slušajući zaklinjanja svojih
               prijatelja da se čuva i da slijepo ne srta u smrt. Ali-paša ni za korak ne odstupa od
               svoga pobratima; beg Zlatarević isto tako. Vidjevši taj primjer, sakupi se oko
               Huseina do dvije stotine najodličnijih begova i kapetana da prednjače u odsudnoj
               borbi. Vojska bosanska bijaše sva zanijeta viteštvom svojih vođa i kao slijepa išla
               je za njima u vatru za pobjedom. Junaci od Viteza planine pokazaše i danas da su
               vrijedni toga imena, dok su kukavice i izdajice, koji bijahu krivi nedaći kod Viteza,
               danas se još gore ponijeli nego onaj put. Skrštenih ruku gledahu hiljade tih
               odmetnika kako im ostala braća krv liju i život gube. Husein, ni ne mareći za njih,
               sokoli svoje vjerne i jurišem se zagoni u redove Kara Mahmudove vojske. Lijepo polje
               sarajevsko stvorilo se užasnim bojištem. Osmanlije se nisu nadale toli žestokoj
               navali Bošnjaka. Neodoljivom snagom potiskuju Huseinovi vojnici Mahmudove čete,
               trgaju njihove redove i gone ih na alaje ravnim poljem. Na visinama iznad Sarajeva
               stoje hiljade ljudi i motre krvavi boj. U viku svoje braće miješaju se njihovi
               usklici kojima junake bodre da ustraju u borbi proti Osmanlijama. Vika tuj, još
               silnija vika na polju od mejdana. U to pade konj pod Huseinom. Vjerni bijelac njegov
               koji ga je srećno nosio u tolikim mejdanima, sruši se pod njim, pogođen tanetom u
               čelo. Huseinu se stuži oko srca, vidjevši kako mu pogibe vjerno živinče. Nu ne imaše
               vremena žaliti ga. Učas sjedio je već na drugom konju koga mu daše i mašući sabljom
               pojuri naprijed. Hiljade taneta prozuja mu kraj ušiju, nu on sjedi zdrav i čitav na
               konju. Zeleni mu je kaftan vas isprebušen od ubojitih zrna, ali ni jedno ne zape u
               njegovo tijelo. Kara Mahmud usplamti od gnjeva, gledajući kako mnogo manja vojska
               Huseinova vija njegovu izabranu vojsku. Da ohrabri vojnike, povede sâm nekoliko
               bataljuna nizama u vatru. Sve uzalud! Bošnjaci ne poznaju danas sile koje ne bi mogli
               slomiti. Tako ih sokoli, besprimjerna hrabrost njihova vođe Huseina Gradaščevića!
               Osam konja ubiše već pod njim, nu on se ne da zastrašiti, već sve to ljuće navaljuje.
               »Ne ima sumnje - da je začaran!« govorahu i Mahmudovi i bosanski vojnici, gledajući
               to čudo od junačke sreće Huseinove. Dušmani njegovi, koji s prikrajka motrahu kako
               poput sokola razgoni osmanlijske čete, pokunje se odjedanput i počnu potiho među
               sobom govoriti: »Bit će naopako po nas; sve se čini da će Huso razbiti Osmanlije«. I
               vezir Kara Mahmud-paša izgubi svu nadu, ter već poče vijećati sa glavnijim
               zapovjednicima četâ kako da udese uzmak vojske.</p>
            <p>Uto najedanput, kao da je iz zemlje nikla, obori se nova jaka četa na lijevi bok
               bosanske vojske. Veliki metež nasta u njezinim redovima jer se tomu niko nadao nije.
               Ali-aga Rizvanbegović, beg stolački, taj zakleti dušman Huseinov i stari pristaša
               sultanov, hrupi iznenada na bosansku vojsku sa šest hiljada momaka. Većina njegove
               čete bijaše sama hercegovačka raja u kojoj je on znao do najveće mjere podjariti
               prirođenu mržnju proti begovima i kapetanima. Poput krvožedna risa obori se raja na
               Huseinovu vojsku. Vidjevši to Kara Mahmud, ohrabri se i navali s čela svom snagom
               svojom. Tako s dviju strana pritisnu Viteza od Bosne. Desno krilo Kara Mahmud-paše
               stalo se brzo širiti k sjeveroistoku i malo je trebalo pak bi vezir opkolio bio
               bosansku vojsku. - Zlo će biti, pobro! - reče Ali-paša Vidaić Huseinu. - Sve će nam
               da pokvari kivni Ali-aga.</p>
            <p>- Zatrlo mu se sjeme odmetniku! - prokune Husein svoga din-dušmana u velikoj duševnoj
               jarosti. - Ovo je posljednji dan slobode naše!</p>
            <p>- Udrimo, Huso! odoljet ćemo! - uze sad bodriti Ali-paša svoga pobratima.</p>
            <p>- Mani se! - odgovori tužno Husein - o pobjedi ne ima ni govora. Vidiš kako naše čete
               malakšu. Nije drugo nego se protući kroz redove dušmana.</p>
            <p>- Sklonimo se u tvrđavu! - svjetovaše Ali-paša još u zadnjem času.</p>
            <p>- A kamo nam hrana da bi se mogli za duže vrijeme oprijeti, kamo nam prijatelji u
               Sarajevu? - primijeti Husein i odmah dodade: - Daj na glas svoj vojsci da svi složno
               udare pravcem kojim ću ja krčiti put.</p>
            <p>Husein prikupi oko sebe svoje Posavce pod Marijanom Relićem i okružen skoro svim
               vojvodama svoje vojske udari svom snagom na desno krilo Osmanlija da kroz njega
               otvori put za uzmak. Sva vojska grnu oduševljeno za njim. Sa svih strana padaju
               taneta kao kiša, al to ne smeta Bosanskoga Viteza. Na ognjevitim atovima rastrga
               bosanska konjica redove nizama, a pješadija pristade za konjanicima, braneći otvorenu
               cestu britkim handžarima. Poslije borbe od jedne ure bijaše sva Huseinova vojska
               izvan lanca kojim ju opasa vezir Kara Mahmud i stolački Ali-aga. Mnogi junaci usput
               pogiboše, a nekoliko samo njih teško ranjenih pade u sužuje. Novi vezir Bosne ne
               usudi se ni ovaj put da progoni Huseina, imajući većih gubitaka nego u prvoj bitki
               kod Viteza.</p>
            <p>Na bojnom polju sastaše se Ali-aga stolački i vezir Kara Mahmud. Milostivo ogrli
               vezir ponositoga agu koji se duboko pokloni namjesniku sultanovu: - Ti si spasio moju
               bojnu sreću - reče Kara Mahmud - carska nagrada neće ti izostati. - Isti dan uđe
               vezir s Ali-agom Rizvanbegovićem u Sarajevo. Pred gradom dočekaše ga odmetnici
               Huseinove vojske, te ga pozdraviše kao novoga, zakonitoga gospodara zemlje. S očitim
               prezirom, jer rđu obično svatko prezire, odvrati Kara Mahmud nekoliko riječi na taj
               pozdrav i pođe dalje. Kod ulaza u varoš zaustavi ga poslanstvo najodličnijih
               Sarajlija, koje, padnuvši pred njim na koljena, moljahu vezira da poštedi varoš i da
               je ne da pljačkati, jer da su Sarajlije njegovu vlast jedva dočekali: - Nemajte
               straha - odgovori im vezir - da će itko dirati u vaše dobro; ja znam držati red u
               svojoj vojsci, a nadam se da ću i vas skoro naučiti redu.</p>
            <p>I doista vezirova vojska nije nikakove sile u gradu činila, kao što je obično bivalo
               kod prijašnjih osvojenja grada. Sarajlije bijahu stoga preko mjere zadovoljni, nu s
               druge strane pokunjiše se vidjevši da novi vezir ne pokazuje nikakove volje otići iz
               Sarajeva. Po starom običaju zemlje smio bi bosanski vezir samo 24 ure, kao na
               prolazu, boraviti u Sarajevu, jer od davnih vremena bijaše najprvo Banjaluka, a
               kasnije Travnik stolica beglerbegâ i vezirâ od Bosne, a Sarajevo bijaše neka vrst
               republike, imajući svoje posebne povlastice. Vezir Kara Mahmud malo je hajao za te
               povlastice sarajevske. Znajući dobro da se bez Sarajeva ne da gospodovati u Bosni,
               načini na Gorici tik Sarajeva konak i vojarne za svoje vojnike. Sarajlije bijahu sad
               načistu da je odzvonilo njihovoj slobodi. Od tog časa ostade Sarajevo sijelom
               bosanskih vezirâ, kasnije valijâ.</p>
            <p>To bijaše prvi plod domaće nesloge - vlast tuđinaca.</p>
            <p>Protukavši se kroz Kara Mahmudovu vojsku sabra Husein ostanke svoje vojske kod
               Kiseljaka. Tu sakupi oko sebe begove i kapetane i reče im: »Stare Bosne više nema!
               Današnjim danom ona je izdahnula. Tuđin će odsada po volji vladati u zemlji, a
               bosanski sinovi nosit će njegov jaram. Nesloga nas je upropastila, nu vi bijaste
               prijatelji sloge, moja najveća potpora. Hvala vam, braćo. Ja vas više ne trebam.
               Vratite se svojim kućama i čekajte strpljivo što će nam vrijeme donijeti. Za mene se
               ne brinite; ja ću, što mi bog da. Gdje god bio, vi ćete mi biti najmilija
               uspomena!«</p>
            <p>Vitez od Bosne raspusti svoju vojsku. Suze roneći rastaju se s njim vjerni drugovi
               njegove slave i nevolje: »Zbogom, Zmaju, zbogom, Viteže naš!« orilo se sa svih strana
               i do šest hiljada bosanske vojske razišlo se u jedan čas od Kiseljaka na sve krajeve
               Bosne.</p>
            <p>Uz Huseina ostaše njegovi Posavci i Marijan Relić s kršćanskom rajom. Do dvije
               stotine najuglednijih begova i kapetana, koji su prednjačili u borbi s Huseinom proti
               sultanu, ne dadoše se odbiti od njega. Zavjeriše se da će ga pratiti ma na kraj
               svijeta i dijeliti s njim sve zlo i nevolju. Među tima bijahu Ali-paša Vidaić, beg
               Zlatarević, molah sarajevski i Krupa-kapetan. Zalud ih je od toga Husein odgovarao,
               oni ostaše pri svom.</p>
            <p>- Znajte da meni nije opstanka u ovoj zemlji - govoraše im Husein - ja sam odlučio
               prebjeći preko Save u Austriju pod okrilje bečkoga cesara!</p>
            <p>- Svi ćemo s tobom! - odvrate mu begovi - tamo prijeko bit će i za nas mjesta.</p>
            <p>- A vi ajte - odgovori Husein - kad nećete drukčije.</p>
            <p>Za četiri dana stignu u Gradačac. Silan svijet zgrnuo se tu da dočeka Bosanskoga
               Viteza i vojnike na povratku. Svaki, koji je došao, imaše nekoga svoga u vojsci
               čijemu se je povratku veselio. S velikim strahopočitanjem i iskrenim saučešćem
               pozdravi narod bez razlike vjere Huseina koji svjetini na sve strane ljubezno rukom
               odzdravljaše. Puk se izmiješa s vojnicima. Tu otac zagrlio sina, brat sestru, muž
               ženu svoju, tamo opet djeca zaokupila oca, vukući ga iz oboružanih redova i pitajući
               ga je li im šta donio iz vojne. Ovo je vesela slika povratka vojske iz rata. Nu eno
               tamo vidiš odmah crnu žalost i osjećanje da te srce boli. Majke, žene i djeca plaču i
               leleču da bi se kamen ganuo. Tu oplakuje netko sina, netko vojna, a stotine i stotine
               siročadi cvile za babajkom koji ih je hranio i od zla branio. Husein, koji imaše od
               naravi mekano srce, ne mogaše da gleda i sluša tu žalost i oborenih očiju pojuri kroz
               svjetinu u svoje dvore. Tik pred kapijom uzdrma ga muževan glas: - Bog te pratio,
               gospodaru! - Husein se obazre i vidje Marijana Relića, svoga hrabroga četovođu, gdje
               drži za ruku mladu, krasnu ženu. Bijaše Jurka.</p>
            <p>- Hvala ti, junače! Budi sretan sa svojom ženom, a u sreći sjetite se katkad i mene.
               - To rekavši izvadi iz pojasa kesu s dukatima i utisnu ju u ruku Jurki: - Evo ti
               miraza od mene. Zbogom! - I ujaše u dvor.</p>
            <p>Drugi dan otputovao Husein s Ali-pašom Vidaićem u Vinkovce k pukovniku brodske
               regimente i ishodio dozvolu za prijelaz preko Save u Slavoniju.</p>
            <p>U Posavinu bješe dospio glas da je vezir poslao jak odjel vojske za Huseinom. Sad
               bijaše već skrajnje vrijeme da se bježi. Husein, ponesavši sa sobom veliko svoje
               blago i sve dragocjenosti i praćen dvjema stotinama begova ostavi bolnim srcem
               Gradačac i stare dvore svojih djedova. Kod Županje preveze se u Slavoniju.</p>
            <p>Baš je zapadalo sunce kad je stupio na drugi kraj. Još jedanput ogleda se pravcem k
               svomu zavičaju i u daljini vidje njegove planine. Suze mu zaliju oči i mahnuv rukom
               onamo, odvrnu se i reče pobratimu Aliji: »Čini mi se da se tim putem nikad više
               vratiti neću.«</p>
            <p>Njegova slutnja obistinila se.</p>
         </div>
         <div type="chapter">
            <head>XIV.</head>
            <p>Prešavši Savu krenu Husein preko Đakova u Osijek. U manjem mjestu nije mogao ostati
               radi velikoga svoga društva koje ga je vjerno pratilo u progonstvo. U Đakovu pokloni
               se Husein tadanjemu bosanskomu biskupu Pavlu Sučiću, koji bosanskoga junaka skupa s
               njegovim pratiocima počasti sjajnom gozbom. Sutradan stiže Husein u Osijek i javi se
               zapovjedniku tvrđave, predavši mu preporučno pismo đakovačkoga biskupa.</p>
            <p>- Dobro, dobro - reče dosta prijazno stari general pročitav list svoga dobroga znanca
               - dat ću tebi i tvojoj pratnji stan u našoj vojarni, a odmah ću pisati i caru u Beč
               da odluči što ima biti dalje.</p>
            <p>- Ja se s mojim drugovima utječem pod okrilje tvoga cara! - reče Husein generalu.</p>
            <p>- Nemaj brige - odgovori zapovjednik - široka je careva država, naći će se u njoj i
               za te mjesta.</p>
            <p>- Samo ne daleko od Bosne, generale! - moljaše Husein - prijeko mi je još imanje
               kojim bi zbliza mogao lako upravljati.</p>
            <p>- Ne mogu ti ništa obećati, jer to nije u mojoj vlasti. Strpite se! - odgovori
               zapovjednik.</p>
            <p>Huseina nastaniše u vojarni blizu gradskih vrata što vode u novi grad. S njim
               stanovahu još Ali-paša Vidaić i beg Zlatarević. Ostali se nastaniše u Podravini,
               jednoj ulici Donjega grada Osijeka. Bjegunci bijahu posve slobodni osim toga da se
               bez znanja zapovjednikova nisu smjeli nikamo izvan Osijeka udaljiti, van ako su
               htjeli projahati se na brzim svojim konjima, što je često bivalo. Praćen stotinama
               sjajno oružanih svojih junaka kojim su arapski atovi nosili sersame od srebra i
               zlata, više puta bi Husein ispred zadivljenih gledalaca izjahao iz tvrđave i poput
               vihra jahao duž hladne Drave, ili udario cestom prama Đakovu, sretan u misli da se
               tim pravcem približuje svomu zavičaju.</p>
            <p>Ovo bijaše jedina zabava Huseinova i njegovih drugova, inače bi po čitave dane
               turobno uz čibuk sprovodili. Nije ih veselio ni razgovor o nedavnim vojnama koje su
               imale tako slavan i sretan početak, a tako žalostan konac. Iz Bosne, koja je osobito
               u prijašnje vrijeme tjerala veliku trgovinu s Osijekom, dolazilo je više znanaca
               Huseinovih koji su ga pohodili i pripovijedali mu o najnovijim događajima u Bosni.
               Ovim načinom doznao je Husein sve što se je dolje zbilo poslije njegova bijega preko
               Save. Mnogi nasljedni begovi i kapetani, koji su prije s Huseinom držali, zatvoriše
               se poslije bitke kod Sarajeva u svoje tvrde gradove, misleći da će otuda lakše
               ugovarati s vezirom Kara Mahmudom i zadržati svoju vlast. Nu prevariše se. Kara
               Mahmud pokori jednoga za drugim silom, ter oni budu najprije u tabor vezirov, a
               odonud u Carigrad poslani otkud se više ne vratiše. Na njihovo mjesto dođoše strani
               ajani i muselimi, koje je vezir po volji namještao i svrgavao. Ali-aga Rizvanbegović,
               nasljedni beg stolački, bijaše naprotiv po zasluzi svojoj prema sultanu sjajno
               nagrađen. Imenovaše ga pašom hercegovačkim i tako dobi ponositi Ali-aga vlast nad
               čitavim jednim krajem, za čim je odavno težio i sad napokon srećno postigao.
               Sarajlije, koji su željno čekali novoga vezira, prođoše najgore. Ne mogavši podnositi
               da se je Kara Mahmud nastanio na Gorici skupa sa svojom vojskom, stanu ga najprije
               moliti da krene od Sarajeva i u Travnik prenese svoju stolicu, gdje su odvajkada
               sjedjeli bosanski veziri. Kad molbe nisu ništa koristile, stadoše Sarajlije prijetiti
               veziru, ali i to ne pomože! Tad se age razjare i sakupiv se njih više hiljada, udare
               na vezira i njegovu vojsku, ali u zao čas po se, jer ih vezir nemilo potuče i otada
               još jače pod svoju vlast skuči.</p>
            <p>- To im je plaća za njihovo odmetništvo! - reče Husein. - Uzdisali su za Osmanlijama,
               i eto su im došli na vrat!</p>
            <p>Bjeguncima, a osobito Huseinu, poče sve to više dosađivati život u tuđini. Ne da se
               pomisliti kako je muhamedovskomu Bošnjaku nesnosno živjeti izvan svoga zavičaja, a
               osobito u kraju gdje ne ima njegovih jednovjeraca. Takav kraj je njemu gori od
               pustinje, tu mu je sve mrsko i odurno. Nema on ovdje ozbiljnoga mira koji
               istočnjacima toliko godi, nema junačkoga drugovanja koje mu dušu sokoli, nema tihe
               sreće haremske koja ga razblažuje, a nadasve boli ga da nema zgode vršiti svete
               običaje svoje vjere koji ga oduševljenjem napunjuju.</p>
            <p>Huseina savlada velika sjeta. Poče naočigled ginuti i malaksati. Najvolio je biti sâm
               i nikakav razgovor ne mogaše mu ugoditi. »Ah, da je bar ona uza me!« znao bi više
               puta uzdahnuti u svojoj samoći. »Sve bi još podnosio... al gdje je ona, gdje ja?«</p>
            <p>Jednoga dana kad su ga mučili ovakovi bolni osjećaji za domovinom i nesuđenom dragom,
               otvore se vrata i u sobu stupi ovisok, jak fratar. Ugojeni brci odavahu, da je to
               bosanski redovnik. Bijaše to fra Ilija Starčević, župnik iz Bosanske Posavine, stari
               znanac Huseinov.</p>
            <p>Vidjevši svoga zemljaka, razvedri se Huseinu lice od radosti. Pozdravi se s fratrom
               najljubeznije, posadi ga do sebe na dušek pa ga po navadi upita: što je nova u
               Bosni?</p>
            <p>- Valjda se je i ovdje čulo - uze pripovijedati fratar - da je Ali Namik-paša
               skadarski, koga bješe veliki vezir Rešid poslao na Crnu Goru, potučen.</p>
            <p>- Čuli smo to - odgovori Husein.</p>
            <p>- Veliki vezir htjede obnoviti vojnu na Crnu Goru - produži franciškan - al uto
               stigne glas da se je misirski paša Ibrahim pobunio, i veliki vezir dobi nalog od
               sultana da odmah kreće s vojskom u Misir, a Crnu Goru zasad u miru pusti.</p>
            <p>- Lijepe li zgode za Bošnjake, da su složni - pomisli u sebi Zmaj Bosanski.</p>
            <p>- Tako krenu veliki vezir iz Makedonije u Carigrad - prihvati opet franciškan -
               odakle će s vojskom odjedriti u Misir. Sva je prilika da će doskora pokoriti
               misirskoga pašu jer su mu od Evrope leđa posve sigurna. Crna Gora izmučena je zadnjom
               navalom, Albanija je pokorena a naša Bosna isto tako. Da bude sasvim bez brige,
               proglasi veliki vezir prije svoga polaska iz Makedonije da su pomilovani svi
               bjegunci, živući sada izvan otomanske države, koji su posljednjih godina vojevali
               proti sultanu.</p>
            <p>- Svi pomilovani? - upita naglo Husein i sav se od nade preobrazi u licu.</p>
            <p>- Da, svi osim tebe, čestiti vezire i tvoga pobre Ali-paše. Za vas dvojicu očekuje se
               sultanov ferman iz Carigrada. Isti Kara Feisija, mladi vođa kerdžalijâ, koji je
               toliko skrivio opljačkavši grad Sofiju, može se vratiti u domovinu, samo ste vas
               dvojica izuzeta.</p>
            <p>Husein obori oči u zemlju i ne reče ništa.</p>
            <p>- Nadaj se dobru - uze franciškan tješiti Huseina, vidjevši kako ga je nemilo dirnula
               ta vijest. - Sultan je milostiv i ti ćeš se skoro vratiti u svoj zavičaj.</p>
            <p>- Misli na Škodra-pašu; to će se isto i meni dogoditi - odvrati Husein.</p>
            <p>- Što je sa Škodra-pašom? - upita franciškan.</p>
            <p>- Sigurno ga je sultan počastio gajtanom, ili ga poslao u zatočenje - odgovori Husein
               - kad se o njem ništa ne čuje.</p>
            <p>- Ti dakle i ne znaš što je sa Škodra-pašom, gospodaru? - reče franciškan. - Da ti
               kažem! Pošto su ga s porodicom odveli u Stambul, svijet je mislio da je propao. Ali
               sultan se pokaza milostivim pram njemu. On mu opredijeli Carigrad i okolicu za
               prebivanje i odredi mu sto hiljada groša u ime godišnjega izdržavanja.</p>
            <p>- Dakle je ipak zatočen? - primijeti Husein.</p>
            <p>- Ali može lijepo i udobno živjeti - odgovori fra Ilija.</p>
            <p>- Bez Bosne ne ima meni života - reče Husein tužno i zamuknu.</p>
            <p>- Ja sam na putu za Beč, gospodaru - progovori iza kratke stanke fra Ilija. - U poslu
               našeg franciškanskog reda stupit ću i pred carevo lice. Ako imaš kakvu molbu za nj,
               ja ću mu je priopćiti.</p>
            <p>- Ne molim ništa, nego da mene i moje drugove proti volje ne izdaje Osmanlijama. To
               je sve što ga molim - odgovori Husein. Na to fratar ustane i Husein se s njim opet
               vrlo ljubezno oprosti.</p>
            <p>Nekoliko dana za tim stiže zapovjedniku tvrđave službena vijest da su svi bosanski
               bjegunci, živući u Osijeku, osim Huseina Gradaščevića i Ali-paše Vidaića pomilovani i
               da se slobodno mogu vratiti u svoju domovinu. Zapovjednik pozove bjegunce preda se i
               priopći im tu službenu objavu. Bošnjaci bijahu obradovani glasom o svom pomilivanju,
               nu žalostilo ih je da su njihovi prvaci od toga izuzeti.</p>
            <p>- Mi ćemo još počekati - odgovore oni zapovjedniku - dok stigne ferman sultanov o
               veziru i Ali-paši. Onda ćemo se riješiti na ovu ili na onu stranu.</p>
            <p>Pri tom ostane. Bjegunci ostadoše u Osijeku čekajući sultanov ferman za svoje
               prvake.</p>
            <p>Tako dođe konac pokladâ godine 1832. Grofovska obitelj Pejačevićâ priredila je u svom
               dvoru u Retfali, tik Osijeka, sjajan maskirani ples. Sve što bijaše odličnijega u
               Osijeku i okolici, našlo se na toj zabavi. Došli grofovi Elci, i Khueni, barun
               Prandau, pak stari hrvatski plemići Adamovići, Mihaljevići, Delimanići i Jankovići
               Granički. Osim plemstva bijaše prisutan biskup đakovački i zapovjednik osječke
               tvrđave s nekoliko viših časnika. Plesna dvorana bijaše krasno iskićena verugastim
               vijencima od zelenila i živa cvijeća. Po uglovima stoji ponamješteno inozemsko
               cvijeće iznad koga prskaju umjetni vodometi. Sa stropa vise skupocjeni svjetionici
               čije stotine luči titraju u ogromnim zrcalima, viseći na stijenama dvorane. U dvorani
               je šareno, prezanimivo društvo. Tu crni domino uhvatio pod ruku živahnu Mađaricu s
               kratkim rukavima, iz kojih se sjaju bijele, gojazne ruke. Tamo španjolski grand
               zaokupio mladu snašu iz okolice osječke, pa ju čvrsto drži za ruku. Mora da joj nešto
               o ljubavi govori, jer ona od stida jednom rukom oči krije, a drugu gleda da mu otme.
               Dalje opet star kapucin zaustavio maljušnu vrtljaricu i drži joj propovijed o taštini
               svijeta, a ona mu se vragoljasto smije i brzo ga ostavlja, vidjevši kako ju raširenih
               ruku k sebi zove bogato odjeveni poljski šlahćic. U sredini dvorane razmahao se golem
               Trenkov pandur u crvenoj kabanici, držeći visoko u ruci malo dijete od šećera. Oko
               njega natisnuo se svijet, muško i žensko, hoteći da izbavi dijete; nato se rasrdi
               pandur i na užas sviju odgrizao pol glave slatkomu stvoru. Oko gospode i gospođâ, što
               su bez krinke motrile te prizore, reda bezazleni tatarski trgovac, nudeći svoju
               šarenu robu na prodaju. Osobito dosađuje lijepim gospođama i ne da se otpraviti dok
               mu ne pruže ruku na poljubac. Kud god okom pogledaš, svagdje je nešto rijetka i
               zabavna. Svi vjekovi, svi narodi i staleži rekao bi da su zastupani u toj živoj
               smjesi i vrevi. Obožavateljima lijepoga spola padala je najviše u oči mlada, povisoka
               Bosanka u svom narodnom odijelu. Njezin ubavi, jedri stas i dražesna kretnja
               zamamljivo se doimala gledalaca. Sudeći po svježem, rumenom podbratku što proviruje
               ispod krinke mora da je divota od lica koje ona pokriva. To svjedoče i žarke oči što
               kao dva živa ugljena pale iz rupicâ krinke. A istom te majušne nožice u žutim,
               srebrom vezenim papučicama! Čovjek im se mora čuditi da mogu ponijeti tu silu
               krasote.</p>
            <p>Pozvani gosti bijahu gotovo svi na okupu i sve je već mislilo na ples. Uto se otvore
               vrata dvorane i u nju uniđe u sjajnom odijelu Husein Gradaščević, praćen dvojicom
               svojih najboljih prijatelja: Ali-pašom Vidaićem i begom Zlatarevićem. Stupivši u
               dvoranu pozastade malo, kao da se hoće razabrati. Bijaše veličanstven i divan
               gledati. Ispod velike bijele čalme sa srebrnom čelenkom vidiš mu blijedo lice.</p>
            <p>Najveći mir počiva na njem i da nema onih živih sokolovih očiju u njem, što jasno
               svjedoče o junačkoj mu duši, čovjek bi mislio da je to lice isklesano od bešćutna
               mramora.</p>
            <p>Po svoj dvorani nastade šapat i sve upre oči u vezira koji je sav sjao u zlatu i
               srebru. Domaćin priđe i srdačno pozdravi Huseina i njegove drugove. Uto primakao se
               do Huseina modri domino, vodeći ispod ruke lijepu Bosanku. Husein ostade zapanjen.
               Ispružio ruku prama njoj i otvorio već usta, kao da će nešto progovoriti, al eto
               Bosanka se uhvati za rame svoga pratioca i kriknu: - Jao, drži me!</p>
            <p>- Ona je,... taj glas! - viknu vezir izvan sebe prema Ali-paši i htjede naprijed.
               Ali-paša zaustavi ga: - Svladaj se, pobro! Šta će svijet reći?</p>
            <p>Modri domino trgnu brzo krinku Bosanki s lica i podigav ju na ruke, ponese ju k
               vratima dvorane da ju iznese nadvor, na zrak. Sve se uskomeša. Kad su nosili
               onesviješćenu Bosanku ispred Huseina, pogleda joj ovaj u lice i povika opet glasno
               Ali-paši, uhvativ ga grčevito za ruku: - Ona je! - Jedva se je držao na nogama.</p>
            <p>- Moram s njom govoriti! - stade dalje mucati dršćućim glasom Husein.</p>
            <p>- Nemoj mahnitati, pobro! - uze ga miriti Ali-paša. - Osramotit ćeš sebe i nju! Tko
               zna nije li udata!</p>
            <p>- Ne govori toga jer ću poludjeti! - odvrati Husein, zdrmav za rame Ali-pašu.</p>
            <p>U općem metežu ne opazi srećom niko nemir Huseinov. Doskora povrati se domaćin koji
               bješe izašao za onesviješćenom čuvidom, i pristupi opet k Huseinu: - Mladoj gospođi
               ujedanput je pozlilo - reče grof, - nu sad joj je već dobro i ona se je sa svojim
               mužem odvezla kući.</p>
            <p>- Zar je udata? - upita Husein grofa toli živo da ga je grof začuđeno pogledao.</p>
            <p>- Poznaješ li ju, vezire? - upita grof.</p>
            <p>- Poznajem... da, poznajem - odgovori ovaj dršćućim glasom.</p>
            <p>- Lanjske godine bila je s ocem u Travniku - prihvati Ali-paša. - A za kog je pošla,
               da čujemo? - upita dalje isti.</p>
            <p>- Udala se je za svoga sestrića, konjaničkog kapetana, onoga što ju je nosio iz
               dvorane - odgovori grof. - Čujem da nije baš od ljubavi za nj pošla, ali njihovi
               roditelji su željeli da se njih dvoje uzmu, samo da se opet sjedini staro imanje
               njihove porodice.</p>
            <p>Huseinu se svilo srce od neizrecive žalosti. - Dakle sam ju zavazda izgubio! -
               pomisli u sebi i težak uzdah izvi mu se iz bolnih grudi.</p>
            <p>- Otkad je ovdje? - upita Ali-paša grofa.</p>
            <p>- Danas je istom osmi dan. Konjanička četa u kojoj služi kapetan Plasaj, muž te mlade
               žene, nalazi se ovdje na prolazu, a sutra već odlazi s četom u Pečuh.</p>
            <p>- Već sutra? - primijeti Ali-paša Vidaić i pogleda sa strane Huseina, nu ovaj je
               šutio, stojeći kao da je od kamena.</p>
            <p>Sada zasvira glazba šotski ples i čuvide stanu plesati. Husein gledaše neko vrijeme
               bez ikakova saučešća tu zabavu i tada se preporuči grofu i ode kući. Sam u sobi,
               uzdahne teško, kao da želi odvaliti golemi kamen sa srca i progovori sam sa sobom:
               »Pošla je za drugog, valjda me ne ljubi više... a kako se je često klela da će samo
               mene do groba ljubiti!« Srce mu planu kad se toga sjeti. »Ha, nevjero!...« zavapi,
               udariv se dlanom o čelo i htjede već izustiti strašnu kletvu, nu ipak se još u zadnji
               čas svlada. »Ne, neću je kleti«, govoraše slabim glasom, »možda nije kriva... možda
               me ipak još uvijek ljubi!«...</p>
            <p>Konjanička četa u kojoj je služio kapetan Plasaj, muž Marijin, ode iz Osijeka ranim
               jutrom. Tim nestade Huseinu nade da će Mariju ikada vidjeti. Ljuto ga je to boljelo!
               Da je bar jednu jedinu riječ utjehe mogao čuti iz njezinih usta! Ma ni toga!</p>
            <p>Kojih desetak dana zatim stiže Huseinu pismo iz Pečuha. Srce mu zaigra od radosti kad
               vidi potpis. Bio je list od Marije. S neizrecivom pohlepom pročita list koji je ovako
               glasio: »Nesuđeni dragi! Od našeg posljednjeg viđenja ti valjda već znaš da sam
               udana. Ne žali s toga na me. Pođoh za svog rođaka, jer to bijaše sveta volja naših
               roditelja. Dadoh mu ruku, al srca ne mogoh, jer je ono kod tebe ostalo i bit će tvoje
               do groba. Marija«.</p>
            <p>- Ona me još uvijek ljubi! - uskliknu Husein, poljubi dragocjeni list - sad sam
               spokojan, sad više ništa ne tražim.</p>
            <p>To pismo bilo je odsada najveća njegova utjeha. Kad su ga mučile najljuće duševne
               boli, tad bi uzeo čitati milo pisamce i vazda bi mu odlanulo na srcu. Kao kakav
               amanet on ga je čuvao i na srcu nosio: jedinu uspomenu na blažene dane svoje slatke
               ljubavi.</p>
            <p>Vazda jednoliko i u neprestanom očekivanju daljnje sudbine prolažahu dani i mjeseci
               Huseinu i njegovim drugovima, bjeguncima. Utom primače se i jesen godine 1832.
               Jednoga dana u prvoj četvrti mjeseca listopada dođe zapovjednik osječke tvrđave k
               Huseinu i navijesti mu da je za nj i Ali-pašu prispio sultanov ferman u Zemun i da
               njim dvojici treba onamo poći da im bude pročitan.</p>
            <p>Kolebajući se među nadom i strahom spremi se Husein na put u Zemun. Pratili su ga svi
               njegovi drugovi bjegunci koji se oprostiše sa sadanjim svojim utočištem, ne mislivši
               se više povratiti natrag. Bijaše krasan jesenski dan kad je Husein Gradaščević na
               čelu svojih vitezova ujahao u Zemun, a sunce je peklo kao u ljetu. Držeći suncobran
               nad sobom jahao je ponosito Bosanski Vitez na arapskom vrancu koji bijaše sav
               pokriven zlatom i srebrom i za uzdu voden od slugâ što su uz vezira zdesna i slijeva
               pješke stupali. Kud je prolazio, ostajaše svijet zadivljen s istočnoga sjaja koji je
               okružavao Huseina. Pred stanom austrijskoga brigadira, gdje se je imao pročitati
               sultanov ferman sjaše Husein s konja. Ali-paša Vidaić i Krupa-kapetan, koji nisu
               prestali štovati u njem bosanskoga vezira, uhvate ga ispod ruku i povedu uz stube. U
               dvorani čekaše već brigadir i sultanov poslanik - Morali-paša, isti onaj koga su
               Bošnjaci u Travniku zasužnjili i koji im je u Mostaru kasnije pobjegao. Iz njegovih
               usta moradoše čuti kolovođe bosanskoga pokreta svoju sudbinu. Ferman sultanov je
               glasio veoma strogo. On lišava imanja i časti i Huseina i Ali-pašu; jedini život
               bijaše im zajamčen; nu prije svega trebalo im je poći u Carigrad da im opredijele
               mjesto prebivanja. Naslonjen o svoga pobru Ali-pašu slušao je Husein tužnim srcem
               sultanovu odluku i vidjevši uništene sve svoje nade, ne mogaše da zaustavi suze koje
               mu se natisnuše na oči: - Oj Bosno, djedovino slatka! - zavapi nesretni junak - zašto
               sam te tužan ostavio, zašto nisam volio poginuti u tebi, u tvom milom krilu!</p>
            <p>Drugovi Huseinovi bijahu silno tronuti sa žalosti vođe svoga. Poznavajući njegovu ćud
               i žarku ljubav, koju je nosio u grudima za tužnu svoju Bosnu, bijahu uvjereni da mu
               nema duga života u progonu. Ali-paša bijaše također snužden. Činila mu se prestroga
               kazna sultanova, nu on se je nadao da će ga sultan možda pomilovati, uvaživši njegovu
               privrženost u prijašnjim vremenima.</p>
            <p>Samo dvadeset i četiri ure dadoše Huseinu i Ali-paši da se razmisle. Brigadir im
               objavi da austrijska vlada neće trpjeti da žive na granici Bosne, jer bi njihova
               blizina mogla dati povoda skorim nemirima u Bosni. Ako se ne bi pokorili fermanu i
               pošli u Carigrad, tad bi po odredbi bečke vlade imali stanovati na jednom dunavskom
               ostrvu kod tvrđave Komorana.</p>
            <p>Husein se teško zamisli. Znao je da ga i na Dunavu i na Bosporu čeka zatočenje,
               daleko od miloga zavičaja. Ali-paša ga stade tješiti nadom pomilovanja: - Pođimo u
               Carigrad, pobro - govoraše on Huseinu - valjda nećemo gore proći negoli
               Škodra-paša!</p>
            <p>Husein se napokon riješi. Ganut do suza izgrli se i izljubi sa svim svojim drugovima
               u slavi i bijedi i dok se oni vraćahu slobodni natrag u svoju domovinu, otplovi
               Husein sa svojim pobratimom Ali-pašom prijeko u Beograd. Pokoriše se fermanu.</p>
            <p>Među onima koji se vratiše u Bosnu, bijaše i beg Zlatarević. Kad je Morali-paša
               pročitao bio sultanov ferman, pristupi k begu Zlatareviću i reče mu: - Da nisi bio
               moj izbavitelj, i ti bi ovako prošao kao ova dvojica. Vratio sam ti milo za drago. -
               Beg Zlatarević zahvali paši i umoli ga da pozdravi hanumu i Zejniju.</p>
            <p>- Veselit će ih čuti glas o tebi - reče Morali-paša. - Zejnija se proljetos udala; to
               će te možda zanimati! - pridoda paša smiješeći se.</p>
            <p>Beg Zlatarević ga je odmah shvatio. Ta vijest nije ga međutim ni najmanje rastužila.
               Odavna je on već pregorio Bio lukavu Osmanlijku.</p>
            <p>*</p>
            <p>Husein Gradaščević i Ali-paša Vidaić pođu doskora iz Beograda u Stambul. Ali-paša,
               kao što se je nadao, dobi potpuno pomilovanje i vrati se u Bosnu. Husein prođe
               nesretno. Sultan Mahmud primi ga milostivo i ponudi mu veliku vojničku čast među
               nizamom ako pristane uz reforme i obuče nizamsko odijelo. Vrli duh Huseinov odbi te
               sjajne ponude. On ne htjede dati svojim zemljacima podao primjer kukavštine te se
               iznevjeriti načelima za koja ih bješe poveo u sveti boj. Pobornik staroga vjerskoga
               reda i sloboština svoje domovine voljaše poći u zatočenje nego se osramotiti. Sultan
               ga progna u Trapezunt gdje za nekoliko mjeseci preminu, shrvan teškim patnjama i
               velikom bolesti duše. Bijaše mu istom 30 godina!</p>
            <p>Tako završi svoj život plemeniti, ali sudbinom nemilo gonjeni Husein-kapetan.</p>
            <p>1879.</p>
         </div>
         <div type="liminal">
            <head>Pripomena</head>
            <p>Da se vidi u koliko slijedimo u ovoj pripovijesti istinite događaje, priopćujemo
               ovdje glavne crte o životu Husein-kapetana.</p>
            <p>Husein-kapetan Gradaščević rodio se u Gradačcu godine 1802. od oca Osmana, iz stare
               bosanske vlasteoske porodice. Otac Osman, komu se ime i u narodnim pjesmama spominje,
               bio je na glasu radi svoje pravednosti, ne poznavajući razlike među muhamedovcima i
               kršćanima. Njegov sin Husein ga je u tom posve nasljedovao, a u junaštvu i natkrilio.
               Prvi put izađe Husein na glas godine 1829, kad je predobio Ali-pašu Vidaića u
               njegovom tvrdom gradu Zvorniku. Ali-paša bude rečene godine imenovan pašom u
               Srebrenici, nu kad je htio da posjedne tvrđavu, nađe u njoj već drugoga gospodara -
               Memić-agu. Ali-paša ne mogavši ga odovud maknuti, vrati se u Zvornik, al kad tamo,
               nađe zatvorena gradska vrata. Za njegova odsuća proglasi se gospodarom zvorničkim
               jedan njegov rođak, Mahmud-aga, dobar prijatelj Memić-agin. Ali-paša upotrijebi silu
               da osvoji djedovinu. Pomoću prijatelja, što ih je imao u gradu, zađe unutra i sada se
               otvori borba u ulicama i oko kuća. Malo je još trebalo, te bi Ali-paša izagnao bio iz
               grada novoga nametnika nu u odlučni čas doleti neprijatelj njegov Husein-kapetan iz
               Gradačca, koji složno s Mahmudom udari na Ali-pašu. Ne mogavši odoljeti većoj sili,
               zatvori se Ali-paša u svoj konak i branjaše se otud s nekoliko vjernih momaka. Kad mu
               već počeo gorjeti gornji sprat nad glavom, uvidi da se mora predati. Uza se imao je
               još samo trogodišnjega sinčića i svoga arapskoga ata, konja od mejdana. Sinčića metnu
               na ruke jednomu od momaka, zapovjedivši mu da ga nosi Mahmudu, a taj da čini s njim
               što ga je volja. Ovaj uze dijete pod svoje. Sam Ali-paša predade se Huseinu. Umjesto
               okova i sramote, čim je mislio Ali-paša da će ga dočekati pobjeditelj Husein, ovaj ga
               ogrlio kao pobratima svoga. Od to doba ostaše njih dvojica nerazdruživi prijatelji,
               dijeleći kao prava braća sve dobro i zlo. Sultanov divan, koji je zasnovao svu tu
               spletku, promaši očito svoj cilj. U to doba poče se Husein već zvati i potpisivati
               ponosnim imenom: »Zmaj od Bosne«, a Bošnjaci spajahu velike nade s njegovim imenom i
               očekivahu od njega velika djela. Početkom godine 1831. bijaše tomu najbolja prilika.
               Sultan Mahmud II, hoteći svom silom i u Bosni provesti svoje reforme, zapovjedi
               bosanskomu veziru Morali-paši da obuče na se nizamsko odijelo, što ovaj i učini.
               Bošnjaci držahu to povredom staroga reda i iznova planu na sultana. U proljeću god.
               1831. digne se njih više hiljada pod Huseinom na vezira u Travniku, koga i zasužnje.
               Pred njihovim očima morade svući nizamsko odijelo i obući odijelo starih bosanskih
               vezira. Kao da je sagriješio proti vjeri otaca, morade javno uzimati abdest i moliti
               se. Na to ga povedu sa sobom pri čemu su računali da će neukiji svijet listom poći s
               njima kad vidi da je i vezir Bosne u njihovoj sredini. Međutim pođe za rukom veziru
               uteći dok je ramazan trajao. Ali-aga Rizvanbegović u Stolcu stari privrženik sultanov
               i njegovih reforama, primi ga gostoljubivo i pomože mu stići u Dalmaciju, otkud je
               vezir otputovao u Carigrad. Bošnjaci međutim sakupe se sa svih strana pod Huseinov
               barjak i odluče ravno poći na Carigrad da uspostave stari red u zemlji. U isto
               vrijeme kretaše i mladi skadarski Mustafa-paša Bušatlija (od Arbanasa Škodra-paša
               zvani) na bojno polje sa 40.000 momaka, sve samih poizbor junaka. Srpski knez Miloš
               miljenac Mahmudov, pisa Huseinu neka se okani vojne na sultana i da će on posredovati
               za nj kod divana. Husein odbi svako posredovanje Miloševo, otpisavši mu list koji se
               doslovno priopćuje u ovoj pripovijesti, i povede k jugu bosansku vojsku. Ta
               slavodobitna vojska osvoji Banjsku i Peć, a kod Lipija potuče veliki dio vojske
               velikoga vezira Rešida. Ovaj se sada poboja da bi moglo po sultana zlo ispasti i
               pusti se u dogovore s Bošnjacima. Oni zahtijevahu da se ostavi stari red u zemlji, da
               domaći sin bude vezirom, a zasada takovim da se imenuje Husein Gradaščević Veliki
               vezir napokon obeća sve ovo Bošnjacima, rekavši da će kasnije stići sultanov ferman
               koji im sve to zajamčuje. Bošnjaci povjeruju velikomu veziru i vrate se svojim
               kućama, puni plijena i slave. Lukavi veliki vezir bješe međutim, dok je ugovarao s
               Bošnjacima, bacio među njih sjeme nesloge. Tako na primjer dade razumjeti tuzlanskomu
               kapetanu, pristarijemu čovjeku, da bi njemu bolje odlikovala vezirska čast nego
               mladomu Huseinu. Taj kapetan prvi se je odijelio od Huseina dok je još sva bosanska
               vojska bila na okupu u Makedoniji, i počeo rovariti proti novomu veziru Bosne koji je
               sjeo već u Travnik i stao vladati zemljom kao nezavisan gospodar, uredivši uza se
               potpuni vezirski dvor sa svim činovnicima. Osim tuzlanskoga kapetana imaše Husein
               opasna dušmanina u stolačkom Ali-agi, a napokon se stadoše buniti i sarajevske age
               koji su u trgovini oćutili veliku štetu radi prekinutih odnošaja s Carigradom. Uto
               stiže Huseinu glas da proti njemu kreće od sultana imenovani vezir Bosne, Kara
               Mahmud-paša sa 30.000 Arnauta i redovite vojske. Husein mogaše jedva do dvadeset i
               pet hiljada vojske izvesti proti njemu u polje Nesreća bijaše da je bilo u toj vojsci
               mnogo vojaka koji nisu baš pokazivali osobite volje za boj. Utaborio se na planini
               Vitezu i tu dočekao Kara Mahmud-pašu. Pobiju se, nu Mahmud-paša održa se na bojištu.
               Još jedanput odluči Husein ogledati se s Osmanlijama. Pred samim Sarajevom dočeka ih
               on i zametne se krvava borba. Husein se boraše kao pravi Vitez Bosne, koje si je ime
               nadjenuo postavši bosanskim vezirom. Osam konja ubiše taj dan pod njim, tako je
               prezirao smrt. Kara Mahmud već je bio počeo misliti na uzmak, kad ujedanput doleti
               stolački Ali-aga sa svojom hercegovačkom rajom i spopadne Bošnjake s boka. Husein
               vidjevši da mu nema spasa, protuče se kroz osmanlijsku vojsku i sa dvjesta odličnih
               begova i kapetana prebježe u Slavoniju, u Osijek. Tu sprovede godinu dana čekajući na
               ferman sultanov koji je imao odlučiti o njegovoj sudbini. Napokon stiže ferman i bude
               Huseinu pročitan u Zemunu. Glasio je onako kako se čita na koncu ove pripovijesti.
               Lišen imanja i časti umre viteški Husein-kapetan u zatočenju u Trapezuntu u cvijetu
               svoje dobe. Bijaše to pravi narodni bosanski junak, tužna žrtva osmanlijska!</p>
            <p>(J. E. T.)</p>
         </div>
      </body>
   </text>
</TEI>
