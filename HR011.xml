<?xml-model href="https://github.com/COST-ELTEC/Schemas/raw/master/eltec-1.rng" type="application/xml" 
   schematypens="http://relaxng.org/ns/structure/1.0"?>
<?xml-model href="https://github.com/COST-ELTEC/Schemas/raw/master/eltec-1.rng" type="application/xml" 
   schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0" xml:id="HR011" xml:lang="hr">
   <teiHeader>
      <fileDesc>
         <titleStmt>
            <title>Seljačka buna</title>
            <author ref="viaf:56659888">August Šenoa (1838-1881)</author>
            <respStmt>
               <resp>ELTEC Conversion</resp>
               <name>Maja Matijević</name>
            </respStmt>
         </titleStmt>
         <extent>
            <measure unit="words">97958</measure>
            <measure unit="pages">325</measure>
         </extent>
         <publicationStmt>
            <p>COST Distant Reading: ELTeC</p>
         </publicationStmt>
         <sourceDesc>
            <bibl type="digitalSource">
               <title>Seljačka buna</title>
               <author>August Šenoa</author>
               <publisher>Naklada Bulaja</publisher>
               <date>2011</date>
            </bibl>
            <bibl type="firstEdition">
               <title>Seljačka buna</title>
               <author>August Šenoa</author>
               <publisher>Dionička tiskara</publisher>
               <pubPlace>Zagreb</pubPlace>
               <date>1878</date>
            </bibl>
         </sourceDesc>
      </fileDesc>
      <encodingDesc n="eltec-0">
         <p/>
      </encodingDesc>
      <profileDesc xmlns:e="http://distantreading.net/eltec/ns">
         <langUsage>
            <language ident="hr"/>
         </langUsage>
         <textDesc>
            <authorGender xmlns="http://distantreading.net/eltec/ns" key="M"/>
            <size xmlns="http://distantreading.net/eltec/ns" key="medium"/>
            <reprintCount xmlns="http://distantreading.net/eltec/ns" key="high"/>
            <timeSlot xmlns="http://distantreading.net/eltec/ns" key="T1"/>
         </textDesc>
      </profileDesc>
      <revisionDesc>
         <change when="2021-02-12"/>
      </revisionDesc>
   </teiHeader>
   <text>
      <body>
         <div>
            <p>Seljačka buna</p>
            <p>August Šenoa</p>
            <p>Historička pripovijest XVI vijeka</p>
         </div>
         <div>
            <p>
               <l>Prečasnomu i prevrijednomu</l>
               <l>gospodinu</l>
               <l>MIHOVILU PAVLINOVIĆU</l>
               <l>kanoniku svetojerolimskomu,</l>
               <l>hrvatskom književniku,</l>
               <l>zatočniku narodnjega prava</l>
               <l>posvećuje i prikazuje ovo djelo</l>
               <l>u znak počitanja</l>
               <l>Pisac</l>
            </p>
         </div>
         <div>
            <quote xml:lang="lat"> »Quoniam apud nos pecora melius et honestius habentur a suis
               dominis, quam hoc genus subditorum. Quumque miseros a tyrranide Turcica haud quamquam
               tueri queant, eodem modo eosdem expilant et in servitutem redigunt, quo ipsi Turcae.« </quote>
            <p>(Littera Archeppi Antonii Vrančić ad imperatorem)</p>
         </div>
         <div>
            <quote xml:lang="hr"> »Zar zločin? Al neka bude - zaludna vam riječ, To crno ruho,
               sramotno uz ime - Što skriva lice il se čini skrivat - Namamiti će više željnih oči,
               Neg stotine te naoko vam slika, Što sjaju tu u šarenom veličju, Sve vaše roblje - a
               krvnici puka! - - - - - - zločin? Kakav zločin? Spomenuti bi bolje bilo čine, Da
               gledalac tu barem jednom sazna Taj zločin otkle li je zbilja niko.« </quote>
            <p>(Byron, Marino Faliero, Č. V. Pr.1)</p>
         </div>
         <div type="liminal">
            <p>Prečasni gospodine prijatelju!</p>
            <p>Otkako je hrvatsko pero pustilo prvi put našu rodnu riječ u svijet, a na krilo
               naroda, bud da mu digne duh, bud da mu osladi dušu, uvijek je bila navada da
               književnik pripiše i prikaže plod svoga srca i duha glavi dičnoj i čuvenoj međ
               narodom, neka bude okriljem njegovoj knjizi. I ja evo, puštajući u svijet uspomenu
               krvave ali plemenite borbe našega puka proti poveljenim krvnicima, ne htjedoh
               iznevjeriti se tomu staromu običaju, i ja odlučih to djelce svoje posvetiti kojoj
               dičnoj glavi. Obilazeći krugom zape mi oko na onoj strani našega doma gdje je stajala
               kolijevka naših kraljeva, zape mi na žalu mora sinjega. Nije to slučaj, već prava
               promišljena volja. Sjetih se Menčetićeve »Trublje«, sjetih se Karnarutićeva »Vazeća
               Sigeta grada«, i dosjetih se da već u ono gluho po nas doba nije Velebit bio međašem
               koji cijepa Primorje od Posavja, već slavno ročište iskrenih hrvatskih duša. I
               kakogođ glasnice stare slave preletješe od mora preko Velebita do Save, tako otpremam
               ovu svoju skromnu knjižicu od Save preko Velebita k hrvatskomu moru, a na Tvoje
               junačko krilo. Pripisujem, posvećujem je Tvojemu imenu. Primi je, prigrli je, ako je
               mala, ako je smjerna, vjeruj, čestita je. A pitaš li zašto li je uresih Tvojim
               imenom? Koga je gođ hrvatska rodila majka, lako će odgovoriti na to pitanje. Ta
               nijesi li i Ti nikao iz hrvatskoga puka? Nijesi li se Ti digao na junačke noge da oda
               sna preneš drijemnu dušu primorskoga puka, da ga gromom glasa svojega budiš u
               svijest, da korov iščupaš iz vinograda rodnoga, pravi zatočnik našega prava, pravi
               apostol nehinjene slobode? Eto, zato je Tebi pripisah, dobru pastiru vrla stada. Ne
               piši mi u grijeh reknem li ovdje dvije-tri izviše, ali dobro, da si narod sam zaviri
               u dušu, da otvori krvavu knjigu minulih dana, jer je prošlost vazda zrcalom sadanjeg
               doba. Dobro je da narod sazna gdje je zgriješio i posrnuo, gdje li se proslavio i
               prodičio. To neka mu je naukom za buduća vremena. Poznata je odavna, ali vazda
               istinita ona riječ staroga Rimljanina »Historia vitae magistra«. A nama Hrvatima,
               razdvojenim i rastrojenim, treba i koliko te nauke da budemo jedanput od glave do
               pete ljudi i svoji ljudi. Ta istina ponuka i mene, a nuka me i sad, da iznesem u
               spodobi pripovijesti našu davninu, stare grijehove, staru slavu našu. Žao mi je samo
               da mi nije dano, da ne mogu svu dušu, sav život svoj posvetiti tomu radu, da ne može
               jasno sunce svijetliti mojemu peru, već da je samo u noći dano ruci, umornoj od
               danjega težanja, crtati prošle zgode mojega naroda: mjesto jednog niklo bi sto zrna.
               Ali neka je, kad je tako. Znam da nam jošte ne svanu medicejski vijek, nu i to gorko
               uvjerenje nije jako u meni ubiti ono živo pregnuće da bar onoliko radim koliko mi
               daju prekratki časovi dokolice ili ure ugrabljene noćnomu pokoju. Od toga pregnuća
               postala je i ova knjižica. Ne mogu da ne spomenem kako je postala, koliko je vrijeme.
               »Seljak kralj« lebdio mi je od mladih dana pred očima; za tom tajinstvenom osobom,
               koja i sad živi u pameti našega zagorskoga puka, otimala mi se mašta. Uvidjeh dakako
               da mu se hoće zrela pera, da mladić neiskusan nije dorasao tomu poslu. Pa gdje bijahu
               i izvori? Zakopani u prašini, a mi vikasmo udilj: »Tko će pisati kad nema gradiva?«
               Vrijeme je minulo, ja dozrio, a izvori isplinuše sretno navrh. Sad dakako velimo:
               »Bože moj, tko će to gradivo svladati?«</p>
            <p>Od velike je cijene za opis »seljačke bune«, što presv. g. Ivan Kukuljević Sakcinski
               priopći u povijesti »Susjedgrada« i »Medvedgrada« (Arhiv), od još veće cijene je pako
               obilna ona građa koju izda na svijet preč. g. dr Franjo Rački u spisima Jugoslavenske
               akademije, jer se tu piscu nanuđa obilje potankosti, karakterističkih za život onoga
               doba, jer se po Račkovim spisima može ocijeniti smjer i razmah cijele bune. Nu uz to
               dragocjeno gradivo valja posegnuti dalje, da izvadiš neokrnutu cjelinu iz povijesti,
               jer samo takovu cjelinu možeš zaodjenuti umjetnim ruhom pripovijesti. Tako uradih i
               ja, posegnuh za starim netiskanim izvorima našeg zemaljskog arhiva, proučih sve
               mijene nesretne one dugotrajne parnice za Susjedgrad, koja je začetnicom seljačkoj
               buni, i tad istom nađoh početnu i zaglavnu točku silne katastrofe. Žao mi je veoma da
               nema traga istrazi proti samomu Gupcu. Ja mislim da je suvremena ruka uništila te
               sudbene zapiske, jer čini se da ih je bilo. Opširni dakako nisu biti mogli, jer među
               bitkom stubičkom i užasnom smrti Gupčevom ne prođe nego nekoliko dana. Imajući sve
               gradivo pred sobom, pohodih, noseći točnu mapu uza se, sve krajeve koji bijahu
               pozorištem bune. Tako mi bude jasan čin, mjesto i vrijeme, svi povodi, svi karakteri,
               sve potankosti - a istom onda dozri u mojoj duši potpuna slika »seljačke bune«. Sama
               buna bijaše dakako kratka - trajala je samo nekoliko dana, ali se je bila naširoko
               raširila, i upravo po tom se vidi da to nije bio nenadani proplamaj zdvojnoga puka,
               već osnova promišljena. Tko čita što je u toj osnovi i najluđi seljak na mukama
               ispovijedio, i tko je pregledao kraj gdje se je sve to dogodilo, uvjerit će se o
               istini mojih riječi. Povijesti nijesam se iznevjerio. Nije mi toga ni trebalo. Sve su
               osobe u toj knjizi - pa i zadnji sluga - historične, svi užasni prizori, sva zlodjela
               krvnika su istinita, nipošto u kronici upisana, već po svjedocima pred sudom
               dokazana. Sve sam ih prikazao, jer je morao biti silovitoj posljedici i silovit
               povod. Nu iz svih ovih strahota razabrat ćeš jedno. Seljačka buna nije prosta gungula
               usijanih glava, nipošto, već pravedna borba puka za pravo i poštenje. Seljak se nije
               digao dok su mu otimali vola i kuću, seljak je planuo kad mu osramotiše ženu i kćer.
               I kad se je digao, kad su se silne čete razlijevale bez uzde po svoj zemlji, nije si
               seljak gotovo nijednim zlodjelom ocrnio obraza. Čitaj izvore i vidjet ćeš da je tako,
               da onim grozotama o kojima neki historici govore nema traga, a suci bili bi ih
               jamačno zapisali u svojim istragama. Po tom dobiva buna veću, etičniju cijenu, a
               seljaštvo izlazi opravdano pred svijet. Pravi začetnik bune bio je stubički seljak
               Matija Gubec. Trudio sam se pri svem da vjerno prikažem i ostalu povijest naše
               domovine, da karakterišem život velikaških porodica, njihove stranke i svađe. Htjedoh
               toj knjizi dodati opaske da se vidi istinitost moga pripovijedanja, ali bi te
               bilješke narasle na drugu jednako debelu knjigu, i stoga ispustih historički tumač.
               Čitalac, vješt povijesti, znat će ionako da sam se do najtanje malice držao
               historije, a ostalomu općinstvu navest ću samo izvore kojima sam se služio pišući ovu
               pripovijest, a to su: dr Franjo Rački: Građa za povijest seljačke bune. Kukuljević:
               Povijest Medvedgrada (Arhiv). Povijest Susjedgrada (Njeke gradine i gradovi, 1869.).
               Mesić: »Zvijezda Zrinjska«, Istvanfi, Krčelić, Habdelić, Ratkaj, mađarsko
               genealogičko djelo: Magyarország scaládai (Ivan Nagy). Zatim u zemaljskom arhivu:
               Zapisci hrvatskih sabora, spisi o parnici susjedgradskoj i stubičkoj, velika istraga
               proti Tahomu, izvještaji kameralnih provizora, mađarskih tridesetnika itd.</p>
            <p>Sada, prečasni gospodine, znaš i Ti, a zna i svaki drugi čitalac, kako i odakle je
               moja »Seljačka buna« postala. Primi taj smjerni darak na svoje dično ime i junačko
               srce, pa ugodi li Ti ovaj maleni poklon u čislu ostalih ljepših narodnih odlika,
               nikomu neće zaista milije biti negoli Tvojega junačkog imena</p>
            <p>U Zagrebu, na Duhove 1878.</p>
            <p>osobitomu počitniku</p>
            <p>A. Š.</p>
         </div>
         <div type="chapter">
            <head>I.</head>
            <p>Bilo je podne na izmaku mjeseca veljače, a ljeta gospodnjega 1564. Snijeg po gorama
               bio već okopnio od živih sunčanih zraka, Sava je jače strujila u svom koritu od
               navale gorskih voda razlijevajući se širom ravnice pod Susjedgradom. Do visoka
               prozora sjeđaše u omaloj sobi grada žena pristara ali krepka, u crno zavita. Da joj
               nije plava, prosijeda kosa pričešljana bila s obje strane visokog oblog čela, da se
               nijesu savijali dugi okrajci crne kape oko požutjeloga lica, bio bi čovjek rekao da
               tu sjedi obrijana muška glava. Lice bilo joj je veliko, vilice jake, nos dugačak, nad
               usta privinut, usta široka, usnice blijede i tanke, žute obrve guste i svedene, a
               ispod njih buljile u svijet do dvije zagonetke, do dva blijedomodra, malne sumorna
               oka, iz kojih si zaludu gatati kušao kakovi se osjećaji u tom srcu bude, kakove li
               misli tom glavom sijevaju. Bore na obrazima, oko očiju i ustiju pokazivahu doduše da
               su u tom srcu silovite strasti bojak dijelile, ali sada bila je žena mirna kao od
               kamena, a na tvrdom joj licu nijesi vidio ni tračka ženske blagosti, već tvrdu
               neslomivu volju, jak duh i neodoljivu odvažnost. Jako, visoko tijelo bijaše odjeveno
               u saboritu haljinu od crna sukna, ošivenu mrkom svilom. Oko pasa savijao se krupan
               srebrn lanac, o kojem je svežanj velikih ključeva visio. Suhi, tvrdi prsti žene
               počivahu na srebrnoj škrinjici što je pred njom na stolčiću stajala. Čas bi okom
               svrnula na golu šumu, na poplavljenu ravnicu pod gradom, čas opet na škrinjicu.
               Ujedljiv smijeh zadrhta joj kadšto na usnama, i prsti joj se jače pritisnuše škrinji,
               kao da tu lavica svoje mlade čuva. Sluga, unišav na velika vrata, probudi je napokon
               oda sna. Žena krenu malko glavom i zapita promuklim glasom:</p>
            <p>- Šta je, Ivo?</p>
            <p>- Oprosti mi plemenita gospo - odvrati sluga pokorno - u ovaj par dođe nam pred dvore
               na konju čovjek, po govoru Mađar, a po vidu plemić.</p>
            <p>- Kako mu je ime? Odakle ide?</p>
            <p>- Toga mi ne reče, već samo zapovjedi da ga vašoj milosti prijavim. Veli da mora pred
               vaše lice jer da vam ima o važnim poslovima govoriti.</p>
            <p>- Mađar? Plemić? O važnim poslovima da mi ima govoriti? Da vidimo kakvu sreću taj
               Mađar nosi! Reci mu neka slobodno dođe preda me. Pa čuj, zavedi mu konja pod krov;
               daj mu zobi i sijena po volji, da se ne potuži na hrvatsku gospodu. Idi!</p>
            <p>Sluga iziđe pokloniv se, a za nekoliko časova zazveknuše ostruge nepoznatog gosta na
               kamenom podu sobe. Uniđe čovjek visok, suh, male, obrijane glave, protegnuta i
               bradata lica. Ispod duge, smeđe kabanice bilo je vidjeti plavetan suknen haljinac,
               sapet na prsima srebrnim orasima. Lijeva mu je ruka bila pod kabanicom, a desnom
               držao je kučmu kapu.</p>
            <p>- Hvaljen Isus i Marija, plemenita gospojo! - pokloni se Mađar kratko i odvažno.
               Gospoja omjeri ga od glave do pete, pa će za časak mirno:</p>
            <p>- Na vijeke, amen! Tko ste, gospodine? Čiji ste? Što mi nosite?</p>
            <p>- Ja sam, na službu vašoj milosti, Mihajlo Pálffy, plemić ugarski, i sreća mi dade te
               po meni šalje moj milostivi gospodar, velemožni knez Andrija Bator, kraljevski sudac,
               plemenitoj svojoj rođakinji Uršuli Heningovoj pozdrav i poklon.</p>
            <p>- Gle, gle! Hvala mu, hvala - prihvati Uršula smiješeći se. - Eto, kako me se moj
               mili gospodin rođak lijepo sjeća. Bilo mu za dušu. Sjednite, gospodine Pálffy; bacite
               kabanicu i kapu. Vidim da ste veleumorni od daleka puta.</p>
            <p>Došljak učini kako mu gospoja reče, zatim progovori:</p>
            <p>- Ponajprije zapovjedi mi moj velemožni gospodar da javim vašoj milosti kako ga je
               srce kruto zabolilo kad mu je smrt ugrabila milog rođaka gospodina Andriju Heninga,
               vrijednoga vam druga.</p>
            <p>- Eto, kako je gospodin kraljevski sudac milostiv meni, siroti udovici! Ni toga nije
               zaboravio kraj tolikih prevažnih poslova, u toli burno vrijeme. Da, da. Lani na
               osamnaesti dan listopada ostavi moj premilostivi gospodin Andrija ovaj svijet i mene,
               sinju kukavicu - a baš u najgori čas. Pa moga miloga rođaka još i sad plemenito srce
               boli! Dobre li duše, baš mu hvala! Nu recite mi, egregie ac nobilis domine, jeste li
               vi samo zato prevalili tolik put da mi donesete suze žalosnice svoga gospodara? Nije
               li vam ništa govorio o drugim poslovima?</p>
            <p>- Jest, vaša milosti; gospodin me kraljevski sudac posla radi Susjedgrada i Gornje
               Stubice, ne bi li se zajedničko gospodarstvo bolje urediti moglo.</p>
            <p>- Eto, drago mi je da se je gospodin Andrija dozvao pameti malo kasno, ali i tako je
               dobro. Čim sahranih svoga pokojnoga gospodina, poslah odmah pismo Andriji Batoru neka
               mi bude na pomoći jer nam je nekakav rod, a Susjed i Stubica da je ionako zajedničko
               imanje moje i njegove obitelji; poslije pisah mu deset puta, ali nikad od njega
               odgovora. Nu mjesto pomoći posla mi odmoć, posla za svoga upravitelja Đuru
               Svesvetičkog, koji bi se po pravici morao Svevražić zvati. Taj šljivar, koji nema ni
               dva jarma volova, napuhnuo se jer mu je brat Stipo kanonik zagrebački, kanda su u
               njega Zrinjski gradovi i Frankopanov grb. Otkako je ovamo na Susjed pao kao muha u
               mlijeko, razbacuje se kao gospodar, baca mi klipove pred noge i harači mi tu pod
               nosom kanda je sve imanje batorsko, a ja sa svojom kukavnom dječicom kanda smo ovdje
               samo na hrani i stanu, na tuđoj milosti.</p>
            <p>- Oprosti mi vaša milost - progovori nešto nemirno Mađar, komu ta čitulja nije nimalo
               po volji bila.</p>
            <p>- Pustite nek svršim, gospodine Pálffy - odsjekne oštro gospa Uršula. - Sve valja vam
               čuti, pa onda suditi. Gospodin Svesvetički, velim vam, pravi je razbojnik, a uza se
               ima dva vjerna ortaka, Janka Horvata i Nikolu Golubića. Svaki čas dolazi mi na grad
               koji jadan kmet da se prituži meni, svojoj gospodarici. Puškom i sabljom zalijeće se
               ta bijesna četa na mirne seljake i hara bez obzira. Jednom razbiše kmetu momu na
               Krapini mlin, drugomu odniješe u Jakovlju sve žito, a u selu Trgovini, tu pod
               Susjedom, odvede Svesvetički španu dvije najljepše krave i prisvoji ih sebi. Pozvah
               ga na račun, jer da ću silom na njega udariti, ali on mi se nasmija veleći da se babe
               ne boji, a u gradu da su gospodari Batorovci. Zatim pokupi sve puške, lumbarde i sav
               prah te ih stavi pod svoj ključ premda je to oružje zajedničko. Sav prihod imanja ima
               se jednako porazdijeliti, ali da! Svesvetički vara me na žitu, na sijenu, na vinu, pa
               kad je prigovora, viče kroz smijeh da njemu nema ni suda ni zakona jer je njegov
               gospodar najviši sudac komu babja pravda nahuditi ne može.</p>
            <p>- Ali vjeruj mi milosti vaša - zaletio joj se Mađar u riječ - da to ne biva s voljom
               moga velemožnoga gospodara.</p>
            <p>- Nije istina, gospodine Pálffy - kriknu žena i oči joj bljesnuše življe - nije
               istina. Ne rekoh li vam da sam rođaku Andriji sve to natanko ispisala, a on ni
               riječi, već mi taj bezbožnik Svesvetički pokaza pismo od njega, gdje ga Bator hvali,
               i neka ne haje za moje prigovore. A, što velite na to, plemeniti poslaniče moj?! -
               viknu Uršula i dignu se naglo, ošinuv okom Mađara da je nikom poniknuo i zabunjen
               šutio.</p>
            <p>- Sa mnom - produlji dršćućim glasom Uršula, staviv se pred njega - nije teško
               trešnje jesti kad si pošten, ali kad mi tko zaleđice zanjke plete, zaboravljam da sam
               ženska glava, a volja mi je jaka, jača od gospodina Batora, toga prvoga pravednika
               krune ugarske. Više od sto godina sjede Heningovci na Susjedu i Stubici, više su od
               sto godina ovdje gospodari. Gledajte onu žensku sliku što visi nad kaminom: - to vam
               je nesretna Dora od starog hrvatskog plemena Arlandovaca, koja se uda za Andriju
               Heninga prvoga te namre svojoj krvi Susjedgrad i Stubicu, a unuka joj Kata, majka
               mojega muža, udade se za gospodina Teuffenbacha, na koga je ime i imanje Heningovaca
               prenešeno bilo. Dosta se moj pokojni i ja napatismo muke i natrošismo novca da otmemo
               Susjed i Stubicu rukama razbojskih velikaša koji su na prijevaru od novoga kralja
               Ferdinanda ishodili darovnice. Istisnusmo sretno iz djedovine nametnika Španjolca don
               Pedra de Laza, silovitog biskupa Šimuna Erdöda, lutorskog baruna Ivana Ungnada,
               generala Kacijanera, pa kad tomu izdajniku knez Nikola Zrinjski po pravici raskoli
               glavu, prigrabi sve imanje kraljevski fiscus, iz čijih pandža teško opet izvinusmo
               bar Susjed i Stubicu, a Želin moradosmo ostaviti u rukama otimača Bakača. Toliko se
               muke napatismo, toliko izgubismo, sedmero sam djece pod srcem nosila i truda se
               nanosila, sina jedinca sam izgubila, izgubila muža, a od šest kćeri tekar se tri
               udomiše, jadna sam udovica - pa sada se širi po našem starom gnijezdu kobac i radi
               istisnuti mene, sinju kukavicu, crnu udovicu, tko? Moj rođak, prvi sudac ugarske
               krune - Andrija Bator. Jao si ga zemlji gdje pravica na takovim rukama stoji. Ali
               pišite vi, gospodine Pálffy, svomu gospodaru da mu računi na slaboj petlji stoje,
               pišite mu da je u stare Heningovice glava od kamena, da je Heningovica proučila sve
               svoje pravice koje su u onoj srebrnoj škrinji sahranjene, da zna za sve vaše latinske
               finte kao kakov prokurator, pa je nećete prevesti žednu preko vode; recite mu da su
               uz mene junaci zetovi Mihajlo Konjski, Mato Kerečenj i Stjepko Gregorijanec, sin
               podbana Ambroza. Pa ako je Batoru preostalo od vojevanja na Turke vremena da sa ženom
               dijeli mejdan, e, dobro, znat će i Uršula ispaliti koju lumbardu u tu krivu sudačku
               vagu, jer je kći Meknicera, vojvode krajiškoga. Ali šta se tude i prepiremo! Ja sam
               već lani predala dvije tužbe. Jednu preda moj zet Mihajlo Konjski na Martinje banu
               Petru Erdödu proti Batorovcima, a drugu sam svojom rukom na dan svete Jelisave
               poslala kraljevoj svjetlosti u Požun proti Đuri Svesvetičkomu. Kralj naredio je
               istragu. Nek pukne najprije sud pa onda, ako ustreba, puška.</p>
            <p>Plemenitomu gospodinu Pálffyju bilo je čudno pri duši kako se je bujica iz
               Heningovičinih ustiju sipala na njegovu glavu. Zablenut buljio je u tu čudnovatu ženu
               koja je žarka lica, sijevajućih očiju koracala hrlo amo-tamo po sobi, u kojoj se sada
               nije ništa čulo do petnjaka gospodaričinih na kamenom podu, do teškoga disanja ljute
               joj duše. Za časak se Mađar nešto razabra.</p>
            <p>- Vaša milosti - prihvati krotko - žalim od srca što sam eto nehotice povodom bio te
               se toliko razljutiste. Vi ste pravednica, udovica, majka ste. Krivda vas boli, a to
               je i pravo. Govorili ste važnih, teških riječi, izbrojili velike nepravde, a ja,
               cijeneći vaš plemeniti gnjev, neću o njima podvojiti. Moj milostivi gospodar dokazao
               mi je natanko odakle polazi i čije li je pravo na Susjedu i Stubici. Nu premda se sve
               nepravde što ih ovdje doživjeste ne mogu pisati u grijeh momu velemožnomu gospodaru,
               već više metežu koji je u ovoj kraljevini i u Ugarskoj poslije nesretnog muhačkog
               poraza zavladalo bio, priznaje i žali gospodin kraljevski sudac da je možebit i on
               nešto kriv, ali manje od zla srca nego od žestine u ovo razvraćeno vrijeme i od krive
               upute nevrijednih službenika. Žao mu je, i tvrda je u njega volja popraviti sve kako
               valja. Ja sam dakle poslanik mira i molim vas, plemenita gospojo, da me časak mirno
               slušate.</p>
            <p>Pálffy umuknu čekajući što li će gospoja Uršula odgovoriti.</p>
            <p>- Govorite brzo, kratko! - odvrati žena ni ne osvrnuv se na poslanika i stane
               prekrštenih ruku gledati kroz prozor na ravnicu. Tada prihvati Mađar:</p>
            <p>- Imanje o kojem se radi, to jest Susjed i Gornja Stubica, veliko je i plodno. Od
               sela Stenjevca proteže se sve do štajerske međe na Sutli, a od Stupnika do blizu
               Bistrice. Ima tu oranica, livada, vinograda, šuma, pašnjaka, majura, klijeti,
               mlinova, dva tvrda grada i velik broj jakih, radenih kmetova. Nije dakle čudo da se
               mnogi za njim polakomiše, nu nema ni dvojbe čije da je to pravo. Po nasljedstvu spada
               napol obitelji Heningovoj, napol obitelji Batorovoj, jer je pokojna gospoja Kata,
               rođena Rozgonj, a mati gospodina kraljevskoga suca, bila po tankoj krvi Heningovica.
               Nu to nedvojbeno pravo bude silovito povrijeđeno, kako i sami rekoste, za nesretno
               ono vrijeme kada se Ferdinand Habsburg i Ivan Zapolja otimahu za ugarsku krunu, dočim
               je uz to po ovoj kraljevini i Turčin harao. Teško je u takovo silovito doba obraniti
               i najjasnije pravo. Kad koji vladar posegne za novom krunom, prva mu je briga
               prikupiti oko sebe što više jakih pristaša, i njim na korist, a sebi na hasan
               istrgnut će preko reda pokoji list iz knjige pravednosti. Ne mari on sred takve
               stranačke borbe za riječ quid juris, već se drži načela: Do, ut des. Moj gospodar
               prista uz Ferdinanda, a i pokojni gospodin Andrija Hening ili, kako se je prije po
               svojoj obitelji zvao, Teuffenbach, što je i posve naravski jer je bio njemačkog
               porijekla. Ali kralj Ferdinand pokloni najprije imanje svome konjušniku, što nije
               nikakvo čudo. Španjolac je jezičav laskavac i vazda uz kralja. Dade ga poslije Šimunu
               Erdödu, biskupu zagrebačkomu; ni to nije čudo. Obitelj Erdöda je bogata, silna,
               junačka, a malo je koji izmeđ njih bio toli tvrd i neslomiv, toli ustrajan i smion,
               koliko pokojni biskup Šimun, glavni stup Ivana Zapolje u Hrvatskoj, i Ferdinand bio
               bi mu i više dao nego Susjed i Stubicu da ga premami k Habsburgovoj stranci. Za
               generala Kacijanera je mislio da je jak i vješt istjerati Turke, dok ne iziđe na
               vidjelo da su ga Turci kupili. Eto, svagdje se je pitalo tko li je koristio novomu
               vladaru, nipošto u koga da je jače pravo. Napokon opet nadvladaše Batorovi i
               Heningovi sve nametnike. Godine 1559. potvrdi Ferdinand kralj u Lincu obitelji
               Batorovoj i Heningovoj posjed imanja Susjeda i Stubice.</p>
            <p>- Da - doda gospoja Uršula malko krenuv glavom - svakoj obitelji pol uživanja, i to
               ostanku muškoga i ženskoga spola.</p>
            <p>- Nu kako se to zbilo, i tko je to ishodio, plemenita gospo?</p>
            <p>- I Batori i moj pokojni gospodin zajedno.</p>
            <p>- Istina - odvrati Pálffy - i Batori i Andrija Hening podniješe kralju molbu. Ali tu
               pobjedu vašega prava - oprosti mi vaša milost te riječi - držao je ponajviše ugled
               vrhovnog suca kraljevine Ugarske. Moj gospodar želi sada, gdje je kralj Ferdinand
               oteo mah nad Ivanom, neka pravo obitelj tvrdo i stalno bude, a nije mu ni na kraj
               pameti dirnuti u onu polovicu koja pripada rodu Heningovu.</p>
            <p>- To jest - okrenu se gospoja sasvim - imanje je nerazdjeljivo i obiteljsko, prihod i
               užitak imade se među naše obitelji napolak dijeliti. Takov je smisao kraljevske
               darovnice, i takov utakmi ugovor moj pokojni gospodin sa gospodinom Batorom u
               Stubici.</p>
            <p>- Da, da - odvrati Mađar, ponešto zbunjen.</p>
            <p>- Moram vam reći i to - nastavi gospoja Uršula - da sam godine 1559. svomu pokojnomu
               gospodinu Andriji uzajmila od svoga materinstva sedam tisuća ugarskih forinti, te
               ishodila založno pravo na četvrtinu svega imanja. Ne zaboravite ni toga da je na
               imanju bilo duga kad ga preuzesmo. Vjerovnici barun Klainach, Jakov Sekelj i Ladislav
               Kerečenj nemilo dodijavahu momu pokojniku; na sreću se nađe dobar čovjek, gospodin
               podban Ambroz Gregorijanec, te isplati pijavicama dug od 2033 ugarskih forinti,
               pridržav si dakako zato založno pravo, što ga poslije prenese na svog sina Stjepka
               kad se je ovaj oženio mojom kćeri Martom.</p>
            <p>- Znam i za to, vaša milosti, ali ne mogu sve to drukčije tumačiti nego da taj teret
               pada na Heningovu polovicu.</p>
            <p>- Šutite mi - viknu gospoja Uršula lupiv nogom o pod - nema tu polovice. Dug pada na
               cijelo zemljište. Ni kraljevski sudac ni kralj neće naše djedovine nožem na dvoje
               raskrojiti dok je na meni živa glava, premda mi se to dvojako gospodarstvo na jednoj
               zemlji čini kao onaj čudni dvoglavi orao komu jedna glava gleda nadesno, druga
               nalijevo.</p>
            <p>- Eh, ta to je, milosti vaša - viknu Pálffy, skočiv na noge, i oči mu pri tom čudno
               sjevnuše. - Dakako, dakako. Tako mislim ja, tako moj velemožni gospodar. Pustimo
               sumnje i osvade! Završimo tu pravdu koja, evo, čitavu uru traje. Gospodin kraljevski
               sudac nije rad da dođe stvar pred sud jer je i on sudac, pa takove pravde među
               rodbinom gotovo su prokletstvo.</p>
            <p>- Ah! - nasmija se gospoja Uršula zlorado - moj mili rod boji se dakle suda? Dobro da
               znam. On se barem razumije u zakone. Po tom se čini da njegovo pravo o slabu lasu
               visi. Ali da čujemo, gospodine Pálffy, vaše uvjete.</p>
            <p>Gospoja Uršula poče odmjerenim korakom, prekrštenih ruku hodati amo-tamo po sobi,
               upirući oči u pod, a uz nju koracao je Pálffy sve klanjajući se i mašući rukama.</p>
            <p>- Pro primo - reče Mađar dignuv palac - Đuru Svesvetičkog valja ukloniti. Silovit je
               čovjek, možebit s revnosti za svoga gospodara i nešto za svoju kesu, ali valja ga
               ukloniti jer nije po ćudi vašoj milosti, pa je ionako vrlo slab i bolestan. To će
               biti najbolja izlika da ga odstranimo.</p>
            <p>- Bene - reče gospoja - govorite dalje.</p>
            <p>- Pro secundo - nastavi Mađar dignuv i kažiprst - za svoga upravitelja postavit će
               velemožni moj gospodar literata Grgu Dombroja, čovjeka mirna, pravedna, koji ovdje
               blizu nikakova roda nema, pa nije ni oženjen. Njemu će se inventarno predati što ima
               vina, stoke, žita, sijena, pokućstva, ukoliko spada na polovicu moga milostivog
               gospodara.</p>
            <p>- Bene! - opetova gospoja - ali oni zlotvori Horvat i Golubić moraju iz kuće, jeste
               li čuli?</p>
            <p>- Na svaki način! Smjesta ćemo ih otjerati, vaša milosti - pristajaše Mađar uz
               gospoju. - Pro tertio ostaje imanje, quoad dominium et possessionem et omnina jura
               possessionaria nerazdjeljivo, samo treba pronaći način te dvojake uprave razborito
               urediti.</p>
            <p>- Dalje - reče Heningovica, poglednuv ispod oka poslanika.</p>
            <p>- Posao nije težak, kako se možebit u prvi mah čini. Prije svega treba imati na umu
               da po pravu valja sav prihod dijeliti na dvoje. Nu, priznat ćete mi da je vrlo mučno
               da dva gospodara na istom mjestu gospodare; to uopće nije nikakvo gospodarstvo jer se
               jedan u drugoga zadijeva, a najmanje je dostojno da vašoj milosti zanovijetaju
               kojekakvi špani i kastelani, kao što je na primjer učinio Svesvetički. Ja bih dakle
               rekao ovako. Sav fundus instructus popisat će se inventarno, te se ne smije nikad
               umanjiti. Zatim se ima proračunati prihod od pojedinih zemljišta, kmetova, te se
               imaju pronaći dvije polovine jednake. Na jednoj poli gospodarit ćete vi, milostiva
               gospo, na drugoj upravitelj velemožnoga mi gospodara. Svake godine pregledat će se
               inventar; na jednom, i to boljem gradu stanovat ćete vi, milostiva gospo, a ovdje na
               Susjedu stanovat će upravitelj batorski.</p>
            <p>- A! - viknu gospoja Uršula - dakle opet počeste dijeliti, gospodine Pálffy. A što će
               mi pravo posjeda u Susjedu osigurati? Nikad, nikad!</p>
            <p>- Umiri se vaša milost - nastavi prostodušno Mađar - o tom sam i ja mislio, i posve
               je pravo da se i u tom osigurate premda su Batori vaš rod. Ne govori vam sada
               zastupnik kraljevskog suca, već prijatelj vaš. Da vam bude siguran posjed, može ovdje
               u gradu stanovati jedan vaš potkastelan, pouzdan, neporočan čovjek, plemić koji će
               ovdje štititi vaše pravo. Sve to možemo sastaviti na pismo poput ugovora koji će
               vezati jednu i drugu stranku.</p>
            <p>- Pa zašto da ja ne ostanem na Susjedu? - progovori Uršula, predomisliv se časak. -
               To je pravo sjedište porodice Heningove.</p>
            <p>Iza tih riječi stade Uršula motriti ispod oka Mađara, koji se u prvi mah lecnuo bio,
               ali se brzo popravi i hrlo progovori:</p>
            <p>- Na vašem mjestu ne bih za to ni pitao. Vi ionako izmjenice prebivate na Susjedu i
               Stubici, a stubički dio imanja je svakako bolji od susjedskoga. Sastavljajući popis
               nećemo svako zrnce vagnuti; moj milostivi gospodar pristaje pače i uz to da in
               majorem vim juris prebivate svake godine dva mjeseca na Susjedu, a on vama na Stubicu
               nikoga svoga poslati neće. Pitat ćete zašto je gospodin kraljevski sudac izabrao
               Susjed? Bliži je Zagrebu, na međi je štajerskoj, blizu Kranjske. U Zagrebu ima
               prijatelja koji će pripaziti na gospodarstvo; vi ne prodajete svoga priroda daleko,
               nu Batori stanuje u Ugarskoj, u požunskoj županiji, njemu treba više novaca pa može
               tu prirod lakše prodavati u susjedne pokrajine. Mislim da je ta ponuda iskrena i
               poštena, možebit i manje korisna za moga gospodara. Ali on mi zapovijedi naročito, da
               toli povoljne uvjete stavim, neka vaša milost vidi da Heningovcima od Batora nema zle
               volje ili varke, već da goje u svom srcu ljubavi za rodbinu, makar i nešta štetovali.
               Sudite sami, plemenita gospojo.</p>
            <p>Udovica zaustaviv se prekrštenih ruku opiraše svoje blijede oči u gospodina Pálffyja,
               ne bi li kako iz njegova lica uhoditi mogla laže li, govori li istinu. Ali poslanik
               ne poniknu nikom. Uršula spusti glavu, poče predomišljati se. Ponuda bijaše dosta
               korisna, stubički dio mnogo bolji. Udovica poče potajno računati, ugovor bio je
               dapače vrlo povoljan. Bila je napokon i mira željna. Burne, nemirne bijahu prve
               godine njezina braka. Dva kralja u kraljevini, dvije bijesne stranke velikaša, dvije
               protivne čete plemstva; zakoni nijesu gotovo ništa vrijedili, pravo krojila sablja,
               sud sudio buzdovan. Pokojni Andrija Hening bijaše slab čovjek, a ona sa šest kćeri
               plijenom svačije razbojske lakomosti koja se je prikrivala ishitrenim kakovim
               kraljevskim listom. Da se pusti u novu pravdu? Zar sa silnim Andrijom Batorom,
               prijateljem i štićenikom kralja Ferdinanda, komu je bio u rukama najviši sud?</p>
            <p>Ujedanput dignu Uršula glavu i reći će Pálffyju mirno:</p>
            <p>- Plemeniti gospodine! Posao, o kojem smo se evo do sita nagovorili, vrlo je važan i
               tiče se cijele moje obitelji. Ja sam ponešto vješta vašim zakonima, ali za prvo hoće
               se toj stvari razmišljanja, za drugo i dogovora sa ostalom rodbinom. Upitat ću svoje
               zetove, a i podbana Ambroza. Više oči više vidi. Strpite se dakle donle. Ne velim da
               ponuđene uvjete naprosto odbijam, ni da ih primam. Budite mi međutim gostom,
               poslužite se ovdje kanda ste kod kuće, kanda je cijeli grad vaš. Za malo dana moći
               ćete velemožnomu gospodinu knezu Andriji Batoru javiti što smo utakmili; nu jer je u
               muškarca hladnija krv i veća vještina, povjerit ću cijeli dogovor svojemu zetu
               Mihajlu Konjskomu, koji je lani pred banom podigao tužbu u moje ime. On je započeo
               rat, on neka uglavi mir ako je moguće.</p>
            <p>- Sretan ću biti - odvrati udvorno smiješeći se Mađar - budem li ja mogao udariti
               pečat pod pomirbu dviju toli slavnih porodica, a dobra mi slutnja veli da će mira
               biti.</p>
            <p>- Bilo što mu drago, gospodine Pálffy - završi Uršula oštro - to pamtite vi, to neka
               pamti vaš gospodar, da Uršula Heningovica ne zna za šalu, i iziđe li u tom poslu na
               vidjelo i najmanja varka, tako mi rana božjih, bit će zla, bit će krvi bez obzira. A
               sada, laka vam noć!</p>
            <p>Uršula mahnu Pálffyju rukom, a ovaj pokloni se duboko čudnoj ženi i zađe na počinak u
               svoj stan, što mu ga je Ivan u Stražnjem tornju grada pripravio bio.</p>
         </div>
         <div type="chapter">
            <head>II.</head>
            <p>Četiri dana iza dogovora s gospojom Uršulom u rano jutro skoči gospodin Mihajlo
               Pálffy pred Susjedgradom na konja i mahnu rukom na oproštaj Mihajlu Konjskomu,
               čovjeku visoka krupna uzrasta, koji je mađarskoga gosta pred vrata ispratio bio.</p>
            <p>- Zbogom, egregie domine! - nasmija se Batorov poslanik - zakratko vidjet ćemo se
               opet.</p>
            <p>- Bit će mi drago - odvrati Konjski pokloniv se ozbiljno.</p>
            <p>- A i meni je milo da se prijateljski rastajemo. Za dva dana eto me natrag i dovest
               ću Grgu Dombroja. Bilo bi vrlo dobro da se donle sastavi inventar.</p>
            <p>- Za to se ne brinite. Ja ću pripaziti.</p>
            <p>- E, pa hvala vam i zbogom! - završi Mađar nakloniv se i odjuri vesela lica prema
               Zagrebu.</p>
            <p>Gospodin Pálffy nije konja svoga nimalo štedio. Nemilo zatiskivaše mu ostruge u
               rebra, te se je vidjelo da mu je velika preša. Ne osvrnuv se ni nadesno ni nalijevo,
               prevali sela Stenjevec, Vrapče, Černomerec, a lice mu se još većma razvedri kad se je
               o jutarnjem nebu iza gorskoga zagiba pojavio toranj svetoga Kralja.</p>
            <p>Ljuto potegnuv uzde i nagnuv se konju na vrat zagrabi još jače, da su ga seljaci
               idući kraj vrtova Ilice u grad u čudu gledali. Bezobzirce prejuri preko trga
               Tridesetnice, zađe pod Kaptolska vrata i ustavi se pred zidanom kanoničkom kućom
               nedaleko od fratarskog samostana. Ne čekajući da mu tko otvori, skoči sa konja,
               otvori mala pokrajna vratašca, na koja uđe vukući za sobom na uzdi konja. Privezav ga
               za stup, pope se brzim korakom uza stube i otvori prva vrata.</p>
            <p>Tu sjeđahu do prozora dva čovjeka; na klupi odebeo gospodin silna trbuha; podbradak
               mu se spuštao ispod lica na crnu kanoničku haljinu, i male sive oči krijesile se
               veselo nad krupnim, širokim nosom; a uz njega na stolcu čovjek suh i blijed, kratke
               kose i podrezanih brkova. Suhonja gledaše zgrbljen u zemlju, te nijesi mu od gustih
               obrva vidio očiju.</p>
            <p>- Hvaljen Isus! - viknu Mađar veselo, otvoriv vrata, i baci svoju kapu na veliku
               ilovu peć kraj ulaza.</p>
            <p>- Na vijeke, amen! - odvrati kanonik. - Vaše gospodstvo palo mi je u dvor kao iz
               vedra neba grom.</p>
            <p>- Kakov grom! - nasmija se Pálffy od srca - ele, admodum reverende, fina li ste lija.
               Stipo Svesvetički se zovete, držite se kao svetac, a onamo ispod mire tri vraga vire.
               Niste me čekali, niste, je l'? Ha, ha, ha! Vi Hrvati kano da ste to pretvaranje od
               Turaka naučili.</p>
            <p>- Eh, da znate, egregie amice - nasmjehnu se kanonik stisnuv oči - ako nijesmo to od
               Turaka, a ono smo od vas Mađara. Bar vi ste majstor, a i vaš gospodar. Nu ded,
               govorite kako ste obavili svoje poslove, i čim vam ja na pomoći biti mogu? - Pri tim
               riječima dignu se kanonik i pogleda zinuv došljaka. Suhonjavi mu drug pako ni da se
               je maknuo, te ošinu samo ispod obrva Mađara.</p>
            <p>- Za poslove pitate me, admodum reverende amice? Do vraga poslovi! Od Požuna ovamo
               potresao sam svoje kosti na konju nemilo. Pa, domine kanoniče, na kakvu sam radost
               došao? Da mi se je barem s Turčinom ogledati, ajde de! Ali sa previjanom babom
               slijepa miša igrati, to je suviše za mušku glavu, i volio bih travu jesti. Nu kakva
               hasna, počnimo u ime božje, ako vam je s voljom.</p>
            <p>- Sve po vašoj volji - odvrati kanonik.</p>
            <p>- Ali, molim vas, prigledajte da nas ne buni nepozvan gost.</p>
            <p>- Hoću - reče Stipo - reći ću svojim ljudima neka nikoga k meni ne puštaju, ma ni
               svetoga Petra.</p>
            <p>Debeli kanonik poklipsa prema vratima te se izvuče iz sobe.</p>
            <p>- Ergo, domine Georgi! - prihvati Pálffy zasuknuv si brkove - jeste li svome bratu
               Stipi utuvili o čem se radi?</p>
            <p>- Jesam i nijesam - odvrati kašljucajući suhonja. - Natanko nijesam, već sam samo s
               daleka natuknuo. Nije bilo prave prilike. Po vašem naputku pođoh iz Susjeda u Zagreb,
               čim onamo stigoste. Rekoh ljudima da idem u grad liječnika pitati za svoju bolest.
               Svi su povjerovali, i stara Uršula, taj vrag u ženskoj spodobi. Pa nije napokon ni
               čudo, jer me groznica drži kao kliještima. Prvi dan ne nađoh brata. Bio je negdje kod
               svetog Ivana pro testimonio fide digno. A drugi dan nahrupi cijela hajka velečasne
               gospode kanonika pod ovaj krov. Ponajprije brbljavi piskar Antun Vramec, koji ne
               govori nego o babjim pričicama, zatim rogoborni Franjo Filipović, koji i jezikom
               odsijeca Turcima glave, pa onda Krsto Mikulić, Ivan Dombrin, Đuro Herešinec, i kako
               se sva ta litanija zove. Pred tim svjedocima dakako nijesam ni pisnuo o želji
               gospodina kraljevskoga suca. Sada nahrupiste vi, egregie domine, i čudim vam se da
               ste toli brzo došli. Baba Uršula je tvrd orah i gotov fiškal. Ja sam se dosta mučio s
               njome, ali joj nijesam nikako haka doći mogao. Pa kako je bilo?</p>
            <p>- Dobro je, domine Georgi! nasmjehnu se Mađar - i ja se uistinu sam sebi čudim jer -
               - - Uto se povrati kanonik.</p>
            <p>Sad kanda smo zakopani pod zemljom, egregie ac nobilis domine, jer se, kako će moji
               ljudi svakomu reći, kanonik Stipo Svesvetički nalazi na svom prediju u Bijeniku; sada
               počnimo - reče kanonik spustiv svoje debele ruke na trbuh.</p>
            <p>Pálffy prebaci noge i nasloniv glavu na desni lakat uze frčući svoj brk ovako
               govoriti:</p>
            <p>- Vaš ovaj brat, admodum reverende amice, valjda vam je onako iz daleka prišapnuo
               kakov da je meritum našega poslovanja. - Kanonik kimnu glavom.</p>
            <p>- Bene! Nu da bude tkanina jača, svrstit ću vam još jednom niti. To vam je dakle
               glavni posao. Momu velemožnomu gospodaru Andriji Batoru pripada polovica Susjeda i
               Stubice secundum donationem domini regis Ferdinandi.</p>
            <p>- Znam - doda kanonik.</p>
            <p>- Bene - nastavi Mađar - moj gospodar uživao je polovicu prihoda, polovicu
               Heningovci, a Batorovim dijelom upravljao je evo ovaj vaš brat Đuro Svesvetički, koga
               stara Heningovica grdi, psuje i tuži.</p>
            <p>- Znam - potvrdi opet kanonik.</p>
            <p>- Ali čega vi, velečasni amice moj, ne znate, evo je ovo. Moj gospodar, judex curiae,
               stanuje pri Požunu. Vaša Hrvatska, ergo i Susjed i Stubica, pri vragu je daleka. Ta
               Turci vam vele: »Dobro jutro!« Vi se dakako tučete i otimljete, ali sreća je
               ciganica: moglo bi biti te bi turski konji boga molili sred Zagreba, a od Zagreba do
               Susjeda nije daleko. Eh, vi ste junaci, ali se junaštvu hoće i žutaka, a kraljeva je
               kesa prazna, ergo magnificus moj boji se za Susjed i Stubicu, jer to uistinu onako na
               kocki stoji. Rad se je toga riješiti, a opet ništa ne izgubiti. To je bijes. Quid
               consilii? Da sve to proda, dobro proda! Je l'? Per se! Ali nije to lako. Stara Urša
               ima oštar jezik, oštrije nokte, brate moj, prefrigan fiškal. Moj gospodar dugo je o
               tom premišljao, da, našao je i kupca. Tako slučajno.</p>
            <p>Velečasni gospodin Stipo, slušajući tu pripovijest Batorova izaslanika sve pozornije,
               poče od čuda sve jače izvaljivati male oči, ali ne reče ništa.</p>
            <p>- Eto, kako je bilo - nastavi Pálffy. - Lani na 8. rujna dao je svijetli naš gospodar
               Ferdinand u Požunu svoga sina Maksu krunisati za apoštolskoga kralja. Vas Hrvata bila
               je čitava četa pod knezom Nikolom Zrinjskim. Baš su stjegonoše kraljevina stajali
               kraj krunidbenoga brežuljka, a njima na čelu držao je ugarsku zastavu veliki
               konjušnik Franjo Tahi, rodom također Hrvat premda mu je djed bio čista mađarska krv.
               Nu gospodin Tahi zaboravio je svoje porijeklo, zavukao se posve k vama i uz vas
               razbija se sa Turcima.</p>
            <p>- Da, da - dometnu kanonik - gospodin Tahi je vraški čovjek. Junak doduše, ali boje
               ga se domaći ljudi kogođ i Turci, jer kud on nogom stane, neće više niknuti
               trava.</p>
            <p>- Dok se je veliki konjušnik, držeći zastavu, na konju znojio i od podagre nekako
               mrčio lice, dojezdi na vrancu judex curiae, moj gospodar, pa će gospodinu Franji: »Da
               si mi zdravo, brate Frane, otkad se, zaboga, ne vidjesmo! Ti ko stari medo čamiš u
               svom zakutku među Dravom i Savom. Kako si mi?« - »Nikako, brate kraljevski suče.« -
               »Pa koja ti nevolja?« - »Troji me pritisnuše jadi, brate Andrija. Ponajprije podagra,
               koja me nemilo štipa, za drugo Turci, koji nam se sve žešće prikučuju, a za treće moj
               mili šuro Nikola Zrinjski. Poklonio svojoj sestri Jeleni Božjakovinu, a ove godine
               saleti nas na prijevaru ter baci i mene i sestru napolje. Lijep je to brat. Je l'?
               Nikola je gori od Turčina!« - »Znam za tu vašu pravdu. E, Nikola je Nikola, i kralj
               se tih Zrinjskih boji. A gdje mi ti obično živiš?« - »Kojekuda ko Ciganin. Čas u
               Međimurju, čas u Zablaću, čas na gradu Stettenbergu u Štajerskoj, čas na svojoj pusti
               u Berényu. Imam hvala bogu i bez Božjakovine dosta, ali nigdje ne mogu si saviti
               pravoga gnijezda, i moja gospođa Jelena ljuti se bez kraja i konca.« Tad se Bator
               nešto predomisli, pa će viknuti onako od šale: »Brate, imaš li novaca?« - »Ta našao
               bi se, hvala bogu, u mene koji grošić«, odvrati Tahi. - »Čuj me«, nastavi Bator,
               »imam polovicu od dva imanja dolje pri kraju svijeta, Susjed i Stubicu. Susjed stoji
               na Savi, baš na srijedi među Štajerskom i Šomođem. To mjestance kao da je bog za tebe
               stvorio. Meni mnogo ne služi, daleko je. Volio bih si kupiti ovdje imanja. Kupi
               Susjed i Stubicu.« - »Pošto daješ tvoj dio?«, upita Tahi. - »Jeftino, dajem sve za
               50.000 ugarskih forinti.« Tahi nekako zavrti glavom i htjede nešta progovoriti, ali
               trube zatrubiše, mladi kralj se pope na brežuljak, i stjegonoše počeše se
               prikupljati. Videći moj gospodar da od toliko klicanja nema zasada razgovora, doviknu
               Tahiju na rastanku: »Dođi večeras k meni da se pogodimo!« Tako se razminuše, nu drugi
               dan dokaza mi moj gospodar cijeli taj njihov razgovor dodav da je Franji Tahomu
               prodao polovinu svojih hrvatskih imanja za 45.000 ugarskih forinti. Šta velite, amice
               kanoniče?</p>
            <p>Gospodin Stipo t'ro si, nekako zamišljen, svoj nos.</p>
            <p>Ele, ja velim - progovori napokon - da bi od toga trista jada biti moglo.</p>
            <p>- Zašto, admodum reverende amice?</p>
            <p>- Jerbo na pragu Susjeda sjedi gospa Urša, kao zmaj zubata je ono baba. Kako ćeš
               uvesti gospodina konjušnika u posjed? Heningovci smatraju to plemenskim imetkom jure
               haereditario, koje svakako u obitelji ostati mora, te svoj dio samo rodbini prodati
               možeš. Gospoja Uršula branit će se noktima.</p>
            <p>- Lako za to - nasmija se porugljivo Mađar - ja ne znam kako ste vi Hrvati čudni
               svatovi. Što je pravo? Sve je pravo, samo valja zgodnu formulu naći. Formulom možeš
               po našem zakonu sve opravdati.</p>
            <p>- Da čujemo - reče Stipo.</p>
            <p>- Kakav jus haereditarium? Kralj je poklonio imanje napol Heningovcima, napol
               Batorovcima. Ergo može kralj dozvoliti da moj gospodar svoju polovicu na drugoga
               prenese. Ferdinand je momu gospodaru velik prijatelj, a i Tahomu, jer zna da samo po
               Batoru mladomu Maksu ugarski prijestol može postati sigurnim sedlom. Napola mu je to
               već i obećao. Pa uvesti u posjed? Valjda znate što je vis legalis? Utanačio sam s
               Uršulom ugovor, evo ga ovdje. - I Pálffy, izvukav hartiju iz njedara, poda je
               kanoniku i doda smiješeći se: - Čitajte, kanoniče! Je l' mudro? Zet stare, Konjski ga
               je napisao. Čudan čovjek! Omazao sam mu duge hrvatske brkove medom svojih riječi, pa
               ta zagorska budala vjeruje sve. O Tahom nijesam dakako ni pisnuo. Vašega brata sam
               naravski grdio onako naoko, i da ću ga odmah ukloniti. To ih je zamamilo, to je
               staroj godilo. Uršula ide dalje stanovati u goru, u Stubicu. Susjed bit će čist.
               Dombroja već sam naučio kako se vladati mora. Klanjati se staroj treba, rekoh mu, da
               se ne dosjeti bijesu - pa onda iznebuške konjušnika u posjed.</p>
            <p>- Ali - odvrati kanonik vrativ pismo - po zakonu kraljevine Slavonije morala bi se
               isprava proglasiti u skupštini stališa, i to pred banom.</p>
            <p>- Ostavi ti to svoje slavonsko pravo - mahnu Mađar rukom - preko te nevolje preplivat
               ćemo lako. A ban? Bože moj! Tko je ban? Knez Petar Erdödi. Nije li prva žena banova
               bila Tahova kći? Pa makar i umrla, makar i poslije ban oženio Barbaru Alapićevu, opet
               tast i zet ostaše prijatelji, debeli prijatelji.</p>
            <p>- Da, da - zamisli se kanonik - ali uz Heningovicu stoji podban Ambroz Gregorijanec,
               silan čovjek.</p>
            <p>- Toga se bojimo najmanje. Ambroz bio je kastelan Nikole Zrinjskoga. Nikola i ban
               Petar ne gledaju se lijepo otkako je Nikolin sin ostavio na cjedilu banovu kćer, ergo
               Petar mrzi Ambroza, a povrh toga ne može ban podbana živa gledati otkako se radi
               samoborskih međa ljuto povadiše. Ban će biti uz Taha, Alapić uz bana. Eto, vidite li
               sada jasno, kanoniče?</p>
            <p>- Vidim, ali šta ću ja pri svem tom?</p>
            <p>- Ta uvest ćete gospodina Franju u posjed.</p>
            <p>- Šta, ja? - uzmaknu kanonik dva koraka.</p>
            <p>- Vi, vi! Pričekajte dok se Uršula preseli u Stubicu. Dobit ćete ugovor od Batora,
               uzmite županijskog suca koga ću vam poslije u pismu naznačiti. Kad bude sve čisto,
               doći će Tahi sa četom svojih kaniških konjanika u Zagreb, a uz njega nekoliko
               prijatelja. Pod noć pođite u Susjed. Uvedite ga, nitko neće protestovati. Tahi će
               posjesti grad, napuniti lumbarde, zatvoriti vrata, pa neka dođe gospoja Uršula ako su
               joj gvozdene jabuke slatke. Bit će dakako parnice, ali neka teče; međutim može
               Heningovica i umrijeti, hrvatski ban je Tahov zet, a Andrija Bator je kraljevski
               sudac.</p>
            <p>Kanonik stajaše mučeći pred Pálffyjem, koji je oštro u njega upro oči, dočim je
               upravitelj Đuro Svesvetički nešto pridigao glavu te čas motrio brata, čas Mihajla
               Pálffyja.</p>
            <p>- Ne mogu - istisnu napokon kanonik - posao je opasan; ne mogu nikako. To bi bila
               očita povreda prava.</p>
            <p>- Ta ne mislite uvijek na svoje suhe formule - viknu Mađar skočiv na noge - pamtite
               da vas silni ljudi uz koje pristajete nikad na cjedilu ostaviti neće. U ime gospodara
               svoga, kneza Andrije Batora, zadajem vam tvrdu vjeru da za vas nikakvo zlo izići
               neće. Evo vam ruke.</p>
            <p>- Nije li to ista ruka koja je ugovor sa Uršulom Heningovom potpisala? - zapita
               ozbiljno kanonik.</p>
            <p>Pálffy ošinuv svećenika okom stade od ljutine čupati brk te progovori živahnije:</p>
            <p>- Govorimo iskreno, kanoniče. Clara pacta, boni amici. Nije me moj velemožni gospodar
               za šalu ovamo poslao. Njegova je tvrda volja da se taj posao obavi, bud ovako, bud
               onako, pa ako nećete vi, naći će se možebit drugi, na primjer Franjo Filipović, komu
               savjest nije okovana čelikom. Nu poznavajući vašega brata Đuru, htjedoh vam pribaviti
               taj posao. A zašto? Treba li odgovora? Vaš brat ima puno djece, ima ženu, govorimo
               iskreno, rastrošnu.</p>
            <p>- Vašu zemljakinju - promrmlja dršćući kanonik.</p>
            <p>- Svejedno - odgovori hladno Pálffy. - Zadužen je dovrh glave. Vjerovnici se njegovi
               zovu knez Andrija Bator i Franjo Tahi, barun Stettenberški. Eto čudna slučaja! Đuro
               Svesvetički živio je dakle o milosti kraljevskoga suca, a ta milost je velika, možda
               prevelika. Moj gospodar uzeo je vašega brata za upravitelja susjedskoga, masna je to
               krava, ali vaš brat nije samo dojio kravu i sebi prigrabio bolje mlijeko, on ju je
               muzao dok joj je išla krv - on je varao svoga gospodara.</p>
            <p>Kanonik zadrhta, a zgureni mu brat klonu dublje, zajeknuv zdvojno.</p>
            <p>- Da, varao - produži Mađar kroz jar. - Znamo mi to iz pisma gospoje Uršule kako je
               krao, znamo i više. Ortaci njegovi izdaše ga, pa su pripravni na njega svjedočiti.
               Vi, domine admodum reverende, ljubite brata, ljubite njegovu djecu, za njih kuca vam
               srce živo; to i predobro znamo. Pa pomislite što može od njega biti, dozovite si u
               pamet svu bijedu, svu nevolju, svu sramotu koja će ga smrviti migne li kraljevski
               sudac samo migom. Imanje njegovo prodat će se, djeca njegova ostat će u nevolji, a
               ime plemića bit će pribijeno na sramotištu. Hoćete li, admodum reverende domine, da
               vam bude grb pred svijetom okaljan blatom, može li vaše srce preboljeti plač nejake
               djece?</p>
            <p>Pálffy naslađivao se, prekrstiv ruke, neprilikom kanonika, koji je nijem upirući oči
               u zemlju pred njim stajao; napokon prošapnu svećenik:</p>
            <p>- Vi ste, gospodine Pálffy, okrutnik u koga srca nema.</p>
            <p>- Eto ga! Da nemam srca? Čudne doista šale. A je li vaš brat imao srca kad ga je
               varao? Da nemam srca! Bože moj! Kad čovjek ima pameti, velite mu da nema srca. Moj
               gospodar hoće pod svaki način da bude Tahi uveden. To mora biti, razumijete li,
               kanoniče, to mora biti. A ja sam posve pametno sračunao kako bi se to ovršiti dalo.
               Nu, da ne duljim riječi. Ruka ruku pere. Ili ćete vi uvesti Taha ili nećete. Uvedete
               li ga, vašem su bratu oprošteni grijesi, štaviše oprošteni i dugovi, a ban i Tahi -
               koji među vašim stališima silnu stranku ima - pobrinut će se da ga vaš sabor izabere
               za suca. Ne uvedete li ga, eh, ode imanje, poštenje, a vaš brat neće na sudačku
               stolicu, već u sudačku tamnicu. Tu nema šale, nema pogodbe. Da ili ne, kanoniče?
               Govorite!</p>
            <p>Stipo Svesvetički problijedi na smrt, na čelu mu skočile velike kaplje znoja, a ruka
               se hvatala srca. Đuro, brat kanonikov, dignu se polagano na noge. Lice mu bješe
               požutjelo, mišice na obrazima silno se trzale od muke; razvaliv velike bijele oči,
               buljio je u brata da čuje iz njegovih ustiju spasenje ili smrt. Kanonik je šutio.
               Napokon pokroči Đuro korak, klekne pred brata i obujmiv mu koljena zavapi glasom, da
               bi ti puklo srce:</p>
            <p>- Brate! Brate! Velik sam grešnik. Znam da nijesam smilovanja vrijedan, ali smiluj se
               mojoj dječici, mojoj ubogoj dječici kojoj si kum. Ta ona nijesu ništa kriva. - I
               plačući spusti Đuro Svesvetički glavu među bratova koljena.</p>
            <p>- Bože! - uzdahnu kanonik - ti vidiš tu nevolju i bijedu. Ako pogriješim, ne činim
               toga radi svoje koristi, već radi jadne dječice. Bože! Oprosti mi taj grijeh! Digni
               se, brate Đuro! Smiri se! Eto, što je izišlo. Govorio sam ti: okani se lijepe,
               crnooke Mađarice, vrele je krvi, laka je uma; krenut će vjerom. Prevarila te je,
               ostavila te je, napustila porod srca svoga, a ti bi ostao u bijedi, u sramoti pred
               svijetom, da te tvoj brat ne izbavi svojim poštenjem!</p>
            <p>Vrele suze kapahu starcu niz lice dok mu je brat svejednako plačući cjelivao ruke,
               dok je Pálffy prekrštenih ruku buljio kroz prozor hladna lica, hladne duše, ledena
               srca.</p>
            <p>- Gospodine Pálffy! - šapnu kanonik kroz muke.</p>
            <p>- Šta je? - zapita Mađar hladno, krenuv glavom.</p>
            <p>- Kada će doći gospodin kraljevski konjušnik u Zagreb?</p>
            <p>- Ne znam. Pisat ću vam, amice kanoniče. Svakako prije dva-tri mjeseca neće. Onda
               valja raditi. Jeste li se odlučili?</p>
            <p>- Jesam! - šapnu u pol glasa kanonik kimnuv glavom.</p>
            <p>- Bene! Tvrda vjera! Podajte mi ruku! - reče Pálffy podavajući Stipi desnicu, koju
               ovaj plaho poniknute glave prihvati.</p>
            <p>- Još danas javit ću vašu odluku svomu velemožnomu gospodaru - nastavi poslanik - i
               nadam se da će mu vrlo drago biti. Evo vam ugovora među kraljevskim sucem i vrhovnim
               konjušnikom; kad se obavi posao, vratit će gospodin knez Bator Đuri sve svoje i
               Tahove obveznice. Nu valja bistro gledati preda se, a prije svega valja šutjeti da
               stara Heningovica ne posumnja jer bi moglo sve propasti od nje. Vi, admodum reverende
               amice, ostajte međutim na miru. Vi, Đuro, vratite se sutra zorom na Susjed. Ne treba
               da nas zajedno vide. Ja ću sa literatom Grgom Dombrojem preksutra stići onamo.
               Priredite inventar da se sve in optima forma zabilježi i predade. Plaća vam ostaje ko
               i prije. Možete u Zagrebu živjeti. Ja ću pričekati dok se sve inventarno predade, da
               si Heningovica sve opet ne premisli. Sada, amice kanoniče, zbogom! Prije nego pođem
               iz Zagreba, vidjet ćemo se. Idem potražiti Dombroja. Baš mi je drago da je sve na
               dobro izišlo. Zbogom! - Pálffy pokloni se gospodski i pohiti brzo niza stube, do
               kojih ga je kanonik mučeći ispratio bio.</p>
         </div>
         <div type="chapter">
            <head>III.</head>
            <p>Treća je nedjelja od Uskrsa. Na prisoju proljetnoga sunca zeleni se po brežuljcima
               hrvatskoga Prigorja mlada šuma, a iz zelenila proviruju bijeli plemićki dvorovi. Hrlo
               vije se Sava pod mladim žutim vrbinjem, bliješteći od sunčanog svjetla. Popodne je,
               sunce prigiba se na zapad. Po plavetnom nebu lebde rujni tanani oblaci, zaklanjajući
               časomice sunce; iza oblaka sipaju se ravnicom prema jugoistoku gdjegdje žarke pruge,
               gdjegdje steru po njoj oblaci ogromne sjene. Zrak je čist poput kristala. Kud ti oko
               siže vidiš mladu strn, živo zelenilo bujnih livada i gajeva, a sred te ravnice možeš
               daleko razabrati kako bijela snaša poljem koraca, kako konjik juri cestom, kako viti,
               visoki jablan, stojeći samotan sred ravna polja, stere svoju sjenu po svijetlom
               zelenilu. Eno na jugu orijaške gromade sa sto svijetlih i tamnih zagiba. To je Okićka
               gora. Iz rebra joj skočilo samotno brdo, a na glavici peri se u čisto nebo Okićgrad.
               Bliže i niže pod gorom poviruju kućice mjesta Samobora, ko golubice: nad Samoborom
               ljeska se limeni toranj crkvice svetoga Lenarta. Od Okića k zapadu nižu se kranjske
               planine, guste im šume igraju tamnim rumenilom, iz kojeg prodiru sive okrugle kule
               mokričkog grada i pitomo selo Jesenice, gdje je brod gospodina Gregorijanca. Na
               istoku pomalo blijedi nebo, a o njem crta se tamnomodro gorje zagrebačko tekući do
               Save, gdje se na obali ističe brdo a na njemu Susjedgrad, komu po zidinama igra
               rumeni, sunčani žar. Usred te krajine stoji selo Brdovac. Jedva ga vidiš. Sijede
               starice, drvene seljačke kuće pod starim slamnatim krovom skrivaju se za gustim
               voćnjacima, koje je osulo bijelo cvijeće, i malo koji tračak prodire u dvorište, gdje
               sunčano svjetlo igra u bari oko koje gega četa žutih, pavuljastih guščica. Samo
               crkveni toranj ističe nad voćnjake svoju crvenu kapu. Za selom na livadici, bože,
               čudne li cike i vike! Gledaj dječurliju. Žuta im je kosa ko klas, puno lice ko rumena
               jabuka, nemaju na sebi nego košuljicu, pripasanu remenom. To skače, to viče, to
               pljeska ručicama i baca štapom velike kruglje, zaglušit će te; pače i sam drznik
               vrabac, koji na cvatućoj glogovoj živici vreba na zlatne mušice, preplaši se i
               otprhne preko pletene ograde. Voljko je, toplo je, cvijeće diše cijelom dušom, a
               čovječja duša otvara se poput cvijeta. Sad su umuknule orgulje, svijet ide od
               večernice. Među živicom stupaju hrlo seljaci i seljakinje. Samo gdjegdje stoji na
               prijelazu koja kuma odjevena u bijelo pod crvenom pečom, preklapajući sa susjedom o
               mrazu, o gredi, o svatovima, kako je već ženski jezik tomu vičan.</p>
            <p>Na kraju sela, sred šljivika, stoji seljačka kuća, uz nju hlijev, suša i kuružnjak.
               Bijela je ko snaša na mladu nedjelju, lijepo pokrivena friškom slamom. Gust je
               šljivik, samo po sljemenu kuće, samo po brcima drveća treperi sunce, a niže dolje sve
               je lijep hlad. Kraj drvenog pristreška stoje razi zemlje velika vrata. To ti je
               pivnica, a do vrata stol i dvije drvene klupe. Pod šljivikom na cjelini prebacivaju
               se djeca oko drijemajućeg kudravog pseta; na stepenicama pristreška sjedi mačka
               čisteći si šapom bijelo lice, a iz obližnje štale tura mrka krava svoju radoznalu
               glavu. Vidi se da tu božjeg blagoslova i ljudske sreće ima, a ta tiha sreća sijeva
               ponajljepše na rumenim licima lijepe, jake žene koja, upirući se u gole, pune lakte,
               sa pristreška gleda crnim očima u taj zakutak domaćeg blaženstva. Put joj je bijela
               ko i halja, usne pune, rumene kao i gusti nizovi koralja što joj padaju niz bujna
               prsa; punano lice nema bora, vrana kosa, skupljena pod češalj od mjedi, nema sijeda
               lasca; kraj dugih trepavica, kraj bujnih usnica drhtne kadšto posmijeh i pokazuje
               bijele zube, a posmijeh ti veli da je i srce taj par drhtnulo od radosti. Ali življe
               joj zasine oko kad zapne na čovjeku koji kraj stola pod trijemom u veselu društvu
               stoji. Nije već mlad, al je jak i pristao. Visok, da se mora sagibati i pod crkvenim
               vratima. Ispod bijele razgaljene košulje proviruju široka prsa, kanda si ih savio od
               gvožđa, na vitu vratu sjedi velika obla glava. Plava mu je kosa ostrižena, brada
               obrijana, samo se spuštaju niz jake usnice drugi prosijedi brci najljepši ures
               širokog, dugog lica, iz koga su sijevala dva tamna modra oka ko dva gorska krijesa.
               Bože, koliko je bure prohujilo preko toga lica, koliko kiše ga je pralo, koliko žege
               ga je pržilo. Mrko je, reć bi saliveno od mjedi, ali lijepo je, krepko je, ko u
               junaka. Čovjek nema na sebi nego košulju, gaće i nove opanke. Valjda je kod kuće.
               Lijevim se laktom upire u zid kuće, desnim se podbočio, jednu nogu prebacio preko
               druge. Tako stoji i gleda mirna lica tri čovjeka koja za punim zemljenim vrčem
               »Goljaka« brbljaju. Malo govori, pozorno sluša, kadšto se zamisli, kadšto se
               nasmjehne, kadšto gucne ljudski iz vrča.</p>
            <p>- A što se je ono kod vas na Susjedu prevrnulo? - zapita čovjek jasnim glasom tanahna
               crnomanjasta kicoša stisnuta lica, koji je sjedeći na stolu nogama zvonio da mu se
               vide fine šiljaste čizme i bijele vezene gaće.</p>
            <p>- E - odgovori kicoš, naheriv crnu kapicu nalijevo i protjerav muhu sa skrletnog
               prsluka - selimo se, kume Ilija, to jest, naša stara se seli i gospodične Sofica,
               Kata i Anastazija; ja i kastelan gospodin Franjo Puhaković ostajemo za sjeme na
               Susjedu. Tako je naša milostiva gospoja Uršula zapovijedila. Sama će sutra ili
               posutra u Stubicu.</p>
            <p>- Čudne gusle - promrmlja kržljav, malen suhonja, komu je bila glava nalik staroj
               kvrgastoj vrbi, a riđa kosa suhomu sirku - čudno - reče buljeći poduprtih lakata u
               kicoša - da se je stara sova iz svoga gnijezda dala.</p>
            <p>- E - reče kicoš pucnuv jezikom - ni moja luda pamet ne može tomu koncu kraj naći.
               Meni se ipak čini da ju je nekakva mađarska majstorija iskadila iz Susjeda. Recite mi
               da nijesam Andrica Horvat, službenik njezine milosti gospe Heningovice, već crni
               Ciganin, ako tako nije.</p>
            <p>- A reci mi, dragi Andro - prihvati domaćin Ilija Gregorić - šta svemu tomu vele
               gospoda zetovi?</p>
            <p>- Bog bi znao - slegnu Andro ramenima - ne znam je li im pravo, nije li. Gospodin
               Konjski dugo je u noć govorio sa tom mađarskom trtom koju posla Bator, i lijepo su se
               na rastanku rukovali; gospodina Kerečenja nema, a gospodin Stjepan Gregorijanec došao
               je iznenada iz Mokrica, pa je sišav s konja slugu strašno ošinuo bičem, i čini mi se
               da se je vrlo ljutio. Čuli smo poslije kako je sa starom Uršulom i Konjskim vikao i
               po stolu lupao. Vražja krv, ta to je već njegova navada.</p>
            <p>- Da, da - potvrdi brdovački sudac Ivan Horvat, zguren starac podrezanih bijelih
               brkova, odjeven u modro sukno, koji je dosad mirno sjedio i držeći objema rukama štap
               buljio nepomično u drijemajućeg kudronju - da, da, gospodin Stjepan je vraška krv. To
               zna cijelo Prigorje, a znaju i ondje preko Save Kranjci i Jeseničani. Otkako je on
               oženio našu gospodičnu Martu, miješaju se gospoda na Susjedu kao piškori.</p>
            <p>- Lako njemu - progovori riđi suhonja Matija Gušetić, izbijeliv kroz smijeh svoje
               zube kao što vuk u šumi - ta to je gospodski, gospodi je sve slobodno.</p>
            <p>- Negdje sam čuo riječ - nastavi sudac - da je teško služiti dva gospodara, a naša
               šija zna ponajbolje da ta riječ ne laže. Ja se tud po sučiji motam već trideset
               godina, a bog mi je svjedok da više puta i natašte nijesam znao jesam li muško ili
               žensko, tako mi je glava šumila od samih gospodara. Ovaj vuče ovamo, onaj onamo, a mi
               tu raspeti stojimo, i sa dva kraja padaju batine na naša leđa.</p>
            <p>- Ne bojte se, dragi suče - nasmija se Andro - sad ćete dobivati batine samo s jedne
               strane. Susjeđani i Brdovčani spadaju pod Mađara Batora, a Stubičani pod moju
               milostivu babu. Ja i gospodin Puhaković gledat ćemo za Heningovicu samo iz prikrajka
               kako mađarski miši našu slaninu glođu. Mi smo ovdje samo na straži.</p>
            <p>- A tko će biti za Batora gospodar? - zapita Gušetić.</p>
            <p>- Pa ti toga ne znaš, moj šepasti Matija - pljesnu kicoš rukama - nijesi još vidio
               debelog Grgu, gospodina Grgu Dombroja, koji je došao mjesto Đure Svesvetičkog? To ti
               je nekakov Međimurac, ne znaš je li Hrvat, je li Mađar, ali po trbuhu vidiš da važe
               koliko pitan vol. Kumo Kato - okrenu se kicoš prema ženi na trijemu - čuvajte svoje
               guske, pure i praščiće jer će vam novi Batorov provizor pojesti sve skupa i s perjem
               i s četinjama. Njegov želudac je prava fratarska vreća. Vjere mi, nikad toga nijesam
               vidio. Taj dobri Grga pol dana jede i pije, a pol dana hrče i, mjesto da šiljastim
               perom slaže račune, maže si šiljaste brkove smrdljivim lojem. To će vam biti
               gospodarstvo, kao da su skakavci u Brdovac na proštenje došli.</p>
            <p>- A što je od starog provizora, gospodina Svesvetičkog? - zapita sad Kata, žena Ilije
               Gregorića.</p>
            <p>- Bijes ga znao - odvrati kicoš - vjetar otpuhnu ga preko noći bez traga. Da je
               obolio, da mora u Zagreb - i šta ja znam. Znamo kakva je to čudna bolest kad moraš
               zdrav gorku medicinu piti. Nu ja opet svega toga ne razumijem. Svesvetički je, vrag
               mu obrio brkove, doduše krao i harao kao martoloz, ali je uvijek radio za Batora i uz
               nos Heningovici, koja ga je ljubila kao đavo duplire. Pa evo sad ga Bator tjera.
               Čudni računi, prezauzlani za naše lude glave.</p>
            <p>- E, bilo, što bilo - progovori Ilija - znam da se mi seljaci pod našom gospodom raja
               dočekati nećemo, ali je opet kakva-takva sreća da je staroga provizora odnijela voda,
               jer je bio silovit razbojnik, pravi palikuća koji nam je po volji otimao naše
               siromaštvo, i on i njegova dva pomagača, Janko i Nikola - - -</p>
            <p>- Ah, da - zaviknu Andro - mal nijesam zaboravio, i ti su morali oboliti i za starim
               provizorom u Zagreb.</p>
            <p>- Šta je bolje, kakva sreća? - nasmija se ujedljivo Gušetić - od dana do dana nam je
               gore. Što zasadiš, ofuri mraz, što mraz ne ofuri, odnese Sava, što Sava ne odnese,
               pojede gospodska daća, što daća ne pojede, ugrabi provizor, pa ako si štogod sakrio
               od provizora, pojest će ti tu zadnju mrvicu požunska štibra. Kad ti je žito dozrelo
               za srp, zovu te, hajd žanji najprije gospodski klas; kad je vrijeme orat, tjera te
               varmeđijski sudac da ideš pod Ivanić ili Koprivnicu šance kopati; kad bi trebalo
               obrati grožđe, gone te u vojsku na Turčina i, ako doneseš zdravu glavu kući, naći ćeš
               prazan dom. Do vraga takov život!</p>
            <p>- E, moj Mate - nasmiješi se Ilija zafrknuv brk - istina je što si rekao, teško se
               živi, i svaki kmet nosi svoje breme; to bog zna, ali se meni čini da si ti više
               čutura negoli janjičara poharao, pa bi dobro bilo da su ti, dragi susjede, dlanovi
               više ožuljeni, ne bi ti mjesečina virila u krov, a sunce u opanke.</p>
            <p>- Gledajte gospodina - zaškrinu Matija ošinuv okom domaćina - što tebe, Ilija, moja
               poderana čoha košta, nijesi je ti kupio; ili si zato bolji čovjek što ti friška slama
               nad glavom stoji? Ti si sebi koju hrpicu prigospodario - ali pazi, kume, još nije
               treći put zvonilo na misu, naći će se za tvoju kost kakvo gospodsko pseto, a moja je
               kesa šuplja, pa gdje ništa nije, i car ništa ne dobije. Ne hvali se, poslije nedjelje
               ide petak.</p>
            <p>- Ne zadijevajte se jedan u drugog - promrmlja sudac - je li vas bijes snašao! Ilija
               je pravo rekao da je sreća što je Svesvetički otišao; bar za njega znam kako je za
               Iliju govorio i on i Nikica Golubić. Samo da mi je Iliju vidjeti na vješalima, znao
               je provizor reći.</p>
            <p>- Nije teško pogoditi zašto - nasmjehnu se kicoš poglednuv ženu ispod oka - provizora
               su od Katina lica oči zaboljele, pa je došao k njoj medicine tražiti.</p>
            <p>- Ali mu je Kata kropom nečiste ruke poparila - progovori žena živo porumeniv - kad
               je u nju dirnuo!</p>
            <p>- A Ilija mu je mlatom leđa blagoslovio - nasmija se od srca Gregorić - ej, znam ja
               da bi me gospodin Đuro za to pojeo, da nijesam bio vojnik i krvav pod kožom i da me
               gospa Heningovica nije dobro pazila, a gospodin podban Ambroz od kuge čuvao.</p>
            <p>- Govorite vi što vam drago - odreže ravnodušno Gušetić - okrenite vreću na ovu ili
               onu stranu, ni zrna dobrote iz nje istresti nećete.</p>
            <p>- Ala si crn prorok, kume Matija - odvrnu Ilija mirno - ta tko bi htio živjeti a da
               se boljemu ne nada? Vidiš, na meni su se mnoga kola slomila, ali sam opet nekako
               sretno izišao.</p>
            <p>- Dobro, dobro - mahnu Gušetić rukom - nije još svemu koncu kraj. Pamti, Ilija, što
               sam ti rekao. Da bog dâ, da se varam, ali mi srce nekako ne sluti na bolje.</p>
            <p>Ovako je društvo pred kućom Ilije Gregorića dokazivalo svoje jade i nade, kad se
               ujedanput pojaviše dvije vrlo nejednake osobe idući putem uz živicu. Mlada djevojka
               od jedno četrnaest godina vodila je za sobom na štapu slijepa starca. Hrlo i slobodno
               premetala djevojka svoje bose noge. Bijaše puna i jedra ko trešnja, bijaše laka ko
               ptica. Rumeno, puno ali odugo lice, iz koga si razabirao i odvažnost i bistar um,
               nanuđalo se dahu proljetnog vjetra, crne sjajne oči gledale veselo u cvatući cvijet,
               a dvije tamne pletenice padale uz bijeli oplećak, izvezen crvenom vunom, kao što i
               bijela suknja koja se je ispod crvenog pojasa savijala oko vitog stasa mladice. Sred
               rumenih joj usnica stajao bijel glogov cvijet, a na prsima ljeskalo među rujnim
               koraljima malo ogledalce. Živo se pomiče putem, da ima krila, poletjela bi,
               djevojačke prsi joj se nadimlju, oči joj sijevaju; da nema cvijeta u ustima,
               zapjevala bi kao ševa. Za djevojkom gegao na štapu starac, zguren i suh. Na mrkom
               upalom licu vidio si tragove bijele brade i neki mir koji će sve pregorjeti, svaku
               bol preboljeti, mir koji ne pita ima li razlike međ srećom i nesrećom. Starcu je bio
               široki trošni šešir spuznuo na vrat, na leđima mu stajala uz breme godina vreća, a o
               bedru mu se klatila šarena torba. Bijaše siromah, ali čist. Prije negoli će to dvoje
               minuti Gregorićevu kuću, poviče Kata sa trijema glasno:</p>
            <p>- Oj, Jano! Kamo to letite ti i tvoj ćaća, kao da vas puška nosi.</p>
            <p>- Hvala na pitanju, kumo Kato, doma idemo iz sela - odvrati djevojka vrteći usnama
               cvijetak pa se zaustavi, a starac nešto promrmlja.</p>
            <p>- A kakva vas turska sila čeka kod kuće - progovori Kata opet - de, navrnite se malo
               k nam; znam da Jurku neće kapljica »Goljaka« škoditi.</p>
            <p>Starac nasmjehnuv se kimnu glavom i promrmlja opet nekoliko riječi.</p>
            <p>- Bi li se navrnuli, tato? - zapita Jana starca, krenuv glavom.</p>
            <p>- E, pa u ime božje, kad je nedjelja a kuma Kata dobra duša.</p>
            <p>Otac i kći zađoše u dvorište.</p>
            <p>- Hvaljen Bog i majka Božja - pozdravi djevojka goste, a starac zamrmlja za njom:</p>
            <p>- Hvaljen Bog!</p>
            <p>- Amen - odzdravi Ilija - sjedni, Jurko, sjedni! Nagucni se do volje božje!</p>
            <p>Starac krenuv glavom prema strani, odakle mu odzdrav dođe, dignu lice uvis kao da je
               rad domaćina gledati i, nasmjehnuv se dobroćudno, šapnu:</p>
            <p>- Bog ti platio, Ilija!</p>
            <p>Kćerka skinu mu međutim vreću s leđa i šešir s glave, pa posadi starca na klupu, a
               sudac mu doda vrč. Jurko potegnu dva puta; pucnu jezikom i, vrativ sucu vrč, obrisa
               si brkove rukavom.</p>
            <p>Jana uspe se skokom preko stepenica ka kumi Kati i prisloni se na trijemu uz nju, ne
               mareći kako ju je kicoš Andro očima pojesti htio.</p>
            <p>- Kako, Jurko? - upita Ilija - već te nijesam vidio od Uskrsa.</p>
            <p>Kako? - nasmjehnu se starac - kako je travi bez rose, tako je čovjeku bez oči. Nitko
               te ne veže a zatvoren si, pred tobom put dokraj svijeta, a ne možeš ni od nosa dalje!
               Nevolja, dragi ljudi, nevolja, kad ne vidiš ni sunca ni mjeseca ni bijeloga dana!
               Nijesi me dugo vidio, da, da! Ne izlazim. I šta bi! Kad ne vidiš, čemu pred svijet
               iznositi svoju nevolju? Ali hvala bogu i za to, samo kad je uz mene Jana, moja Jana.
               Evo, prošloga mjeseca bilo je deset godina kako su mi crne kozice uzele vid. Još je
               moja pokojna živjela, a Jana je skakala po dvorištu sa pilićima. Lijepe li onda
               sreće! Vidio sam i sunce i zelenu travu, i zdrava ljudska lica i Boga na oltaru. Sad
               ništa, ama ništa. Žena mi je umrla, nijesam joj ni groba vidio, samo katkad me vodi
               Jana na groblje pa opipavam svojoj pokojnoj ženi križ. Da, Jana, to vam je duša, kume
               Ilija. Na njezine oči gledam, njezinim se rukama hranim, po njezinu tragu hodim, Bog
               je blagoslovio! Da mi nje nema, ili bih umro ili bih - Bog mi prosti grijeh -
               poludio.</p>
            <p>- Ali, dragi tato - zakrči mu mlada, porumeniv, riječ - šta tu svemu svijetu vazda o
               meni govorite? Ima sto drugih stvari, i nijesam li vam kći?</p>
            <p>- Ali nema, Janice, kakva si ti - odvrati starac - nema od Zagreba do Brdovca.</p>
            <p>- Pusti, Jano - reče kuma Kata pogladiv djevojci glavu - neka otac govori, pravo je.
               Dobrota nije nikakva sramota, a tko starima dobro radi, put si na nebo gradi. Da bog
               dâ, da budu djeca tvojega kuma Ilije kakva si ti.</p>
            <p>- Baš vam je bog fino kumče dao, kume Ilija - nasmija se Andro - a Jurkov zet neće
               dobiti drača za šešir. Čuj, Jano, u tebe su bistrije oči nego u tvoga tate, jesu li
               se već gdje na muškom brku zadjele?</p>
            <p>Djevojka obori oči i ne odgovori ništa, ali će mjesto nje Kata:</p>
            <p>- Ej, Andro, neoprani jeziče! Šta vas koštaju Janine oči? Mislite vi da su ogledalce
               za vaše brezobrazno lice? Ne raste ta trava za vas, i hvalite bogu ako vam sreća
               danas-sutra dâ da si zataknete koprivu za šešir. Vidi vam se po govoru da se uvijek
               međ gospodom miješate i nekrštene riječi slušate. Sram vas bilo!</p>
            <p>- Oj! Oj! kumo Kato - odvrati Andro mirnije - što vas je ta moja šala u srce ubola?
               Ta post je minuo, minula i večernica, pa je jeziku slobodno skakati. Ali čuj, Jano,
               što ćeš ti sada? Stara gospodarica se seli u Stubicu, pa s njome i gospođica Kata i
               Anastazija i Sofika, tvoja sestra po mlijeku. Koga ćeš sada u gradu polaziti, tko će
               te darivati?</p>
            <p>Djevojka, problijediv malko, pogleda Katu, i velike joj suze skočiše na oči:</p>
            <p>- A da! - reče Jana plaho - ja Andri ne vjerujem. Andro laže kad zine.</p>
            <p>- Istina je - dometnu Gušetić, koji je dosele sve mirno preda se gledao. Djevojka
               uzmaknu na korak, motreći suznim očima nepomično Katu.</p>
            <p>- Da, da, Jano, ovaj put Andro nije slagao - potvrdi Kata. Djevojka ne reče ništa,
               ali se rukom uhvati za srce.</p>
            <p>- Gospoja Uršula se zbilja seli? - zapita Jurko dignuv lice i otvoriv usta - kakve su
               to novine? Zašto se seli, i tko će mjesto nje doći? Očuvaj nas bog svakoga zla - ali
               mi se sve muti krv pred očima. Naćuhnuo sam i ja nešto u selu da će na Susjedu samo
               Batorovci vladati, da stari gospodari odlaze. Velim vam, djeco, bit će zlo. Ja sam
               star, ja to znam. Preko moje sijede glave preletjela je mnoga zla godina, kao voda
               preko kamena u potoku, i kad bih htio prebrojiti sve one crne dane koji su prešli
               preko staroga Susjeda, ne bi bilo dosta skupiti sve prste cijeloga sela. Da tu nije
               Dora?</p>
            <p>- Kakva Dora? - zapita Andrija radoznalo.</p>
            <p>- Ti je bar poznaš, Andrija - odvrnu slijepac - ta služiš u gradu.</p>
            <p>- Ja ne znam nego za našu debelu mljekaricu Doru iz Jakovlja - nasmija se sluga -
               huda je, istinabog, pa me je koji put izgrebla kad sam pogledati htio jesu li joj se
               obrve srasle, ali radi te debeljuše valjda se neće spustiti zla godina na cijeli
               kraj.</p>
            <p>- Rugaj se, rugaj starini, ti zelena šibo - nastavi zlovoljno starac - šta zna tvoja
               nezrela glava šta je nekad bivalo u ona stara vremena! To su babje priče, je l'?</p>
            <p>- Ali, oče Jurko, ne znam ni ja šta je Dora, a valjda sam ovo dvadeset godina što sam
               se ovdje naselio sto puta bio na gradu - reče Ilija.</p>
            <p>- I ti - nasmija se Jurko - vi ste slijepci, vi, a ja dobro vidim. Dođite amo bliže
               da vam kažem - progovori starac potiše.</p>
            <p>- Bilo je davno - prije moga djeda i pradjeda, da, prije. Sav je muški rod pomro na
               Susjedu, samo je jedna djevojka ostala - Dora, zvali ju lijepom Dorom jer je bila
               krasna kao bijeli snijeg i rumena jagoda, ali srce joj bilo zmijsko, krv griješna, i
               ako je spazila gdjegođ mladića - bio plemić, bio kmet - prigrabila ga k sebi i držala
               ga svojim noktima dok mu nije isisala krv, a poslije, da joj sramota ne bude imala
               svjedoka, potajno ga otrovala. Pod Susjedom je živjela starica, tužna udovica, ali je
               imala hranitelja, jedinca sina. Bio je jak, lijep, nijedan knez po kraljevini nije mu
               bio par. I njega je spazila Dora. Zlo po njega! Lijep je bio mladić, lijepa i Dora.
               Predobila ga. Kad krv pobjesni, ne pita se što je plemenito, što li kmetsko. Ljudi
               smo. Opominjala majka sina: Čuvaj se zmije! Da! Čuvaj se, kad si slijep i gluh.
               Jednom pođe sin na grad. Svaki bi dan pošao onamo. Majka čeka do podneva, sina nema;
               čeka do mraka, nema ga; čeka do zore, i opet ga nema. Zazeblo ju. Znala je da je
               zmija glatka i šarena, da su joj oči biserne - ali otrovni zubi. Pođe na grad;
               provali do Dore. Pita za račun, za život, za sina. Dora se grohotom nasmija. »Ludo«,
               reče »dosta mi ga je bilo, skrhao si je vrat, traži mu kosti.« - »Jao!« ciknula majka
               i rekla: »Oj, sramoto ženska! Da te ne bilo! Ne mogu ti ništa jer si jaka, a ja slaba
               starica, ali može Bog koji sve vidi, sve čuje! Vidio je tvoj grijeh, nek čuje i moj
               blagoslov. Ako ustražiš muža, ne našla ga, ako ga nađeš, ne imala muškoga poroda; ako
               porodiš muško čedo, presahlo mu sjeme u prvom koljenu, a kćeri se trgale za
               djedovinu, ko što vučice za strvinu. Žene gospodarile ovim gradom, a muškarci im ga
               oteli; prokleti da su ovi krvavi dvori, prokleta ti, krvopijo ljuta! Ne dô ti Bog
               raja ni u grobu mira; bludila po tim nesretnim dvorima poput noćnoga strašila,
               prestravljena sama zadavala gospodarima strah; bludila ovuda prokleta po tom
               gospodskom stanu dok je kamena na kamenu, dok ga božja strijela ne rastepe!« Tako je
               starica klela Doru, ali Dora se smijala. Dora je imala dva muža i jednoga sina. Da, i
               sin joj se Ivan oženi, uze banovu kćer. Nu dođe na Doru starost i slabost, bijes je
               ostavi, krv joj ohladi, ali osta joj pamet koja se sjeća minulih grijeha, osta joj u
               srcu crv koji te jede dok si živ, koji te pojede kad umreš. Dora je plakala, postila,
               do krvi se bičevala; Dora poludila i luda po gradu hodala kao kakvo strašilo, dok se
               jedanput ne baci sa prozora tornja, odakle je sina starice majke bacila bila. I kako
               ju je starica proklela, tako je bilo. Sin joj je imao petero djece, imamo dva lijepa
               sina, ali prije no im poraste brada, umriješe sinovi, ostaše djevojke - sjeme
               presahnu, od krvi bude mlijeko - ali otrovno. Kćeri se trgale za djedovinu, dođoše
               stranci - poteče krv - silna pusta krv. Grabilo se, ubijalo se na gradu - a jadni
               kmetovi zaman vapijahu do boga za svoje muke. Ali kad se gođ pojavi nov gospodar, kad
               gođ zaprijete novi jadi, pojavi se u noći Dora - blijeda, luda, i Dora plače i plače
               za svoje grijehe, iz srca joj se izvija zlatna zmija, pa moli boga da rastepe grad.
               Malo tko zna za ovu priču; znadu stari gospodari, ali taje priču od svijeta. Jeste li
               vidjeli onu starinsku sliku u gospojinoj sobi? Lijepa je to ženska na starom platnu.
               Kanda je vidim. U crno je odjevena, je l'? Na glavi joj zlatna kruna, o vratu biser,
               a u ruci joj jabuka, đavolov dar. Kad gledaš u te crnomanjaste, slatke oči, zazebe
               te, i stojiš kao da si prikovan. Pogledaj je, Andro, pogledaj. Pa vidite! Ima tomu
               nekoliko vremena da mi se o staroj Dori snilo. Sto puta vidjeh tu sliku dok mi je
               bila pokojna žena gospođici Sofiki dojiljom, pak sad mi se opet u snu pokazala kao i
               na slici, samo joj je iz srca išla zlatna zmija. Već je to potonulo bilo u mojoj
               staroj pameti, ali kad je ono Mađar došao k našoj gospodarici, i kad su čistili stan,
               pala je slika sa zida. Pazite, Dora se miče. Meni je to rekao Ivan Sabov sa grada, a
               drugu noć sam u snu vidio Doru. Pazite, bit će zla!</p>
            <p>Svi su šutjeli mramorkom, samo kuma Kata šapnu: - Oslobodi nas napasti! - i,
               prekrstiv se, zavuče Janu u kuću.</p>
            <p>- A! - progovori prvi Andro plaho - sad znamo; to je ona starinska slika u sobi
               gospoje Uršule. Boga mi, pravo je govorio Sabov. Mi smo poredili stan, i slika je
               pala, pa se je gospa prestrašila. Pala je zbilja. Vidiš. Nijesam znao je li to Mara,
               je li Dora, ni svu tu strahotu. Oslobodi nas bog!</p>
            <p>- Amen - doda stari sudac. - Ja za sve to što nam je sada Jurko govorio nijesam znao,
               ali nekakvo jest to prokletstvo u gradu. Nikad mira, nikad pokoja, vječne pravde i
               kavge, da bi kadšto čovjek volio položiti svoje stare kosti u crnu zemlju. Tu stojimo
               i dane brojimo, ali jedan crnji od drugoga. Sin pita oca: »Kako je bilo?« Otac veli:
               »Zlo kao i sad.« Otac pitao djeda: »Kako te je sreća služila?«, a djed je odgovorio:
               »Nikako!« Pak pitam: možemo li mi svojoj djeci šta boljeg kazati, ili će djeca našoj
               unučadi spominjati sretnije dane? He, nekako se čini da je Jurko istinu govorio, jer
               bez prokletstva to nije. Opčuvaj nas sveti bog!</p>
            <p>Gušetić slušao je sve te riječi mirno. Samo kadšto pokazao bi se na njegovu licu
               porugljiv posmijeh. Napokon posegne za vrčem, nagnu ljudski i, lupiv šakom o stol,
               zaviknu:</p>
            <p>- Lude bene! Kakva Dora! Kakvo strašilo! Kakvi vrazi! Kakvi anđeli! Sve je to šuplji
               bab, a Jurko je bio pijan kad je snivao. Ne nosi nam nikakvo strašilo zlo, nose živi
               ljudi, nose gospoda. Znam ja, bio sam po svijetu. Gospoda, gospoda, kojih je žena
               nosila kao i nas, kojih je pop krstio kao i nas, kojih će vrag odnijeti.</p>
            <p>- Kao i tebe - reče srdito Jurko.</p>
            <p>- Pa makar - odvrati žešće Mato, i žuto mu lice porumeni - gore mi neće biti nego
               ovdje, i da zbilja ne znam da me je okrstio pop, da smijem slušati orgulje i popovske
               vigilije, gotovo bih pomislio da sam blašče, da, i gore. Jer gospoda davaju blaščetu
               barem obrok sijena, ali mi - i pri tom potegne Gušetić opet iz vrča - možemo glodati
               onaj goli kamen što kraj puta leži. Šta je Dora koja nas bije, mota, gazi i vješa? To
               je naša robija. Da, Kranjci, to su ljudi, ti su pokoji put iskadili svoju Doru. Bio
               sam ondje. Kazivali su mi kako je bilo. Kad su im počela njemačka gospoda zabijati
               čavle za nokte, primili se oni svoje »stare pravde« - debele batine, pa pucaj po
               gospodskim leđima, i kad ih je dobra sreća namjerila na kakvu kamenu kolibu,
               potkurili su gospodi da su se sve i po zimi znojila. To su ljudi!</p>
            <p>- Mato, Mato! - primijeti Andro - vino ti je istjeralo strašne mjehure po pameti.
               Pritegni taj tvoj jezik jer vragometno skače. Ja te bogme izdati neću niti ikoji od
               nas, ali da koji gospodski sin naćuhne kako o staroj pravdi fabuluješ, mogo bi
               oćutiti čemu je konoplja dobra i zla.</p>
            <p>- Šta to? - odsjeknu Gušetić - bolje čovjekom umrijeti negoli živinom živjeti. Već ti
               rekoh da ne marim ako me vrag odnese. A sad zbogom, ljudi!</p>
            <p>Po tim riječima skoči Mato na noge, natuče šešir na glavu i krenu nekako teturajući
               prema selu.</p>
            <p>Društvu je tijesno pri duši bilo. Vince nekako nije htjelo kroz grlo.</p>
            <p>- Idemo i mi - reče sudac - da bog dâ, sve dobro bilo! Zbogom, kume Ilija! - To rekav
               poda domaćinu ruku i krenu sa Androm u selo, a malo zatim povede Jana na štapu
               slijepca si oca pjevajući na počinak.</p>
            <p>Djeca zašla u kuću, maca se zavukla u kuhinju, a pseto leglo pod stepenice. Sve se
               umiri, i kad večerna rumen zadrhta po bijelom cvijeću voćnjaka, zatvori Ilija kućna
               vrata.</p>
         </div>
         <div type="chapter">
            <head>IV.</head>
            <p>Lijepa je noć, svibanjska noć, tiha ko san. Ne čuješ u travici šturka, ne ćutiš na
               licu vjetrića, zvijezde trepere na čistom nebu; nakraj vidika vidiš crne gomile,
               mračne brdine, a iza drveća gorske kose poviruje pomalo i plaho žuti mjesec, kao da
               je i njemu žao mutiti svjetlom tajinstveni noćni mir koji se razapinje kao orijaška
               crna paučina nad gorom i dolom, nad gradom i kolibom, i da kadšto ne bljesne na trnu
               svijetla krijesnica, rekao bi: Eto, obumro je svijet!</p>
            <p>Cestom od Zagreba prema Susjedu idu seljačka kola. Konje tjera seljak, na kolima
               sjedi jak, u crno odjeven čovjek pod širokim šeširom. Putnik, reć bi, drijema, a
               seljak kadšto pjevne, kadšto pucne jezikom i sokoli konje, pa zatim umukne i
               prisluškuje kako Sava pod mrakom šumori. Dođoše na mjesto gdje se pod Susjedom
               uspinje cesta, dođoše i na brijeg. Seljak siđe da zavre kolo. Čovjek na kolima prenu
               se te vikne:</p>
            <p>- Šta je, Ilija? Gdje smo?</p>
            <p>- Tu na brijegu, pod Susjedom, gospodine župniče, jaka je nizbrdica. Valja paziti da
               nas konji ne ponesu u Savu. Mladi su, plahi su, boje se svakoga grma.</p>
            <p>- Dobro, a ti, Ilija, zavri i pazi!</p>
            <p>Ilija Gregorić učini kako mu brdovački župnik reče, sjede na kola, pritegne k sebi
               vođice, i tako se polako na škripećim kotačima spuštahu nizbrdo. Župniku već nije
               bilo do drijema, i kada kola opet brže poletješe pod brdom udari svećenik u razgovor
               sa seljakom.</p>
            <p>- Baš ti hvala, Ilija, te si mi dao priliku - reče župnik seljaku prijazno - imao sam
               i nešto svog posla u Kaptolu, ali mi je najviše bilo da kupim medicine u gradu. Već
               sam svu potrošio bio, a po selu ima dosta bolesti. Prošle sam nedjelje poslije
               večernjice obišao sâm deset ljudi. Bilo ti za dušu!</p>
            <p>- E, pa zašto ne bih dao, gospodine župniče! - odvrati seljak veselo - od gospoštine
               nije nikakove zapovijedi bilo, svoj sam posao na polju kako-tako svršio, pa kako da
               vam ne činim po volji kad ste nama seljacima prijatelj te nas tješite i naše rane
               zavijate.</p>
            <p>- Kako ti kuća, kako žena i djeca? - zapita brdovački župnik Ivan Babić.</p>
            <p>- Što nas ima krštene čeljadi pod krovom, sva je, hvala bogu, zdrava, a i na nijemu
               živinu nije se potužiti. Strn dobro stoji, i trsovi lijepo kažu. Ako ne bude suše ili
               tuče, bit će i blagoslova; mraza se već ne bojimo. Oko Stubice su bome zlo prošli.
               Onomad se je moj kum Matija Gubec, idući za gospodskim poslom u Mokrice, k meni
               navrnuo. Veli da ih je mraz nemilo ofurio. Svi su vinogradi crni. Boga mi, gospoja se
               Heningova na zlo preselila. A znate li vi, gospodine župniče, bez zamjere! zašto se
               stara iz Susjeda dala?</p>
            <p>- Ne znam, dragi Ilija, ja mnogo ne pitam za gospodske hire. Čovjek je tako
               mirniji.</p>
            <p>- Istina je - potvrdi seljak i potjera konje dalje.</p>
            <p>Uto prođoše kroz selo pod Susjedom. Psi zalajaše silno iza ograda, ali po kućama
               nijesi vidio svjetla. Seljak prihvati:</p>
            <p>- Eto, nijedne luči po svem selu. Pravi su jazavci i u ljetnje doba. Ta po mom računu
               nije više od deset ura. Tako bar kažu zvijezde.</p>
            <p>- I nije - odvrati župnik.</p>
            <p>Ilija opet potjera konje, i kad bijahu odmakli od sela Zaprešića, progovori
               snova:</p>
            <p>- Nu recite mi, milostivi gospodine, na što ta promjena sluti? Vi ste siromaku kmetu
               dobar, vi ste učen gospodin, vi to morate znati.</p>
            <p>- Da znam, dragi Ilija, rekao bih ti šta je - odvrnu župnik. - Ali meni gospoda ništa
               ne kazuju; nekako me - to samo tebi velim - dobro ne gledaju jer sam vama seljacima
               prijatelj.</p>
            <p>- Znam - potvrdi seljak - ali će vam Bog platiti - i njima - zamrmlja tiše.</p>
            <p>- Da, u Boga se uzdajmo, sinko - reče starac svećenik mirno - ostajmo na pravoj mjeri
               kad je dobro, a ne gubimo srca i pameti kad je zlo. Srednji je put najbolji. Ima i na
               njem jama, trnja i kamenja - ali u kojem smrtnom životu nema nesreće? Nu mirna duša
               zna da svako dobro, svako zlo ima na ovom svijetu svoj kraj, i da svaki dan ne pucaju
               gromovi. Božji sin nosio je svoj križ, nosimo ga i mi.</p>
            <p>- Eh, milosti vaša - zavrti seljak glavom - nanosili smo ga se i za dva čovjeka.</p>
            <p>- Znam - kimnu župnik - ali Bog će dati pa će dobro biti. Strpljen spašen!</p>
            <p>- Ah, ta strpljivost već dugo traje; jedan gospodar baca nas drugome u ruke, kao da
               smo klipovi kukuruze, a svakomu ostane nekoliko zrna u ruci, i tako izlazimo napokon
               ko goli štrukovi. Heningovci ne piju nam baš krv, ali vjerujte mi, svijet je po
               selima zlovoljan.</p>
            <p>Već bijahu na primaku selu Brdovcu, komu se crni oris crkvenog tornja mogao razabrati
               o nebu, kad najedanput iza grma kraj ceste skoči ljudina te, dignuv ruku,
               zaviknu:</p>
            <p>- Stan'te, ljudi!</p>
            <p>Ilija, pritegnuv jednom rukom vođice, posegnu drugom za pojas, gdje mu je mala puška
               stajala. Kola se ustave, a u njima skoči župnik brzo na noge.</p>
            <p>- Tko si? - kriknu Ilija ljutit - što mi tu plašiš konje?</p>
            <p>- Skini ruku s pojasa - odvrati mirno ljudina - toga nije treba. Nijesam ni Turčin ni
               hajduk, već poštena duša. Pomoz Bog i sveti Nikola, ljudi božji, i ne budi vam žao
               što vam evo sred mrkle noći zakrčih put. Odgovorite mi za volju božju što ću vas
               pitati.</p>
            <p>- Govori - odvrati župnik svejednako mirno stojeći u kolima. Ljudina primaknu se
               bliže, i kako se je mjesec iznad gore podigao bio, a mjesečina padala na čovjeka,
               moglo se razabrati kakov je. Bijaše visok i suh. Premda se zrake noćnoga svjetlila
               upirale u njegovo lice, teško je bilo reći kakve je puti. Rekao bi gotovo da je to
               dugačko, koštunasto lice sa orlovim nosom, pod kojim su dugi crni brkovi padali na
               prsa, da su i razgaljena prsa od mrke orahove kore. Na glavi stajao čovjeku crn
               kalpak sa crvenim jezikom, niz ramena mu visio gunj, a čudno je mjesečina drhtala u
               crnim mu očima, na srebrnim tokama prsluka, na nožu i malim puškama za pojasom i na
               tananoj cijevi diljke, koju je čovjek preko ramena prebacio bio.</p>
            <p>- Da vam pravo kažem, božji ljudi - prihvati neznani vojnik, staviv desnu ruku na
               kola - ja sam Marko Nožina, Uskok vojnik iz Sošica, i šalje me moj gospodin kapetan
               Josa Turn iz Kranjske da ponesem pismo gospodinu banu. Ne znam šta je, ali rekao bih
               da se na krajini nešto muti, premda naš svijetli cesar uglavi sa Turčinom mir. Vi
               znate šta je turska vjera, i da nam od nje diljka vazda na dočeku biti mora. Nu bilo
               šta bilo, nosim pismo po zapovijedi, i gospodin kapetan reče mi na odlasku: »Na pisma
               Marko, ponesi ga banu. Znam da ti ga ni živi đavo, nekmoli Ture, oteti neće. Ali
               velju ti, ne titraj se, junače, ode li pismo po zlu, ode i tvoja glava.« I tako ja
               put pod noge. Ali se, božji ljudi, i hrt tekući umori, kako neće čovjek. Padnuv pred
               ovo vaše selo, vele sam sustao i stanem domišljati se, ne bi li se koja dobra duša
               našla da me primi na noć i da me u ime božje žedna napoji i gladna nahrani. Valja vam
               reći da imam u tom kraju po selima dosta od starine znanaca s kojima sam pod banovom
               zastavom tukao Turke. Ali ovuda, tek što kokoš sjedne na drvo, sve zaklano, kao da je
               bosanski paša tri dni i tri noći harao i sve ljudsko pleme istrijebio. Kucaj ovdje,
               kucaj ondje, odnikud ljudskog odzdrava, već samo psi na te štekću kanda te je rodio
               antikrist. Zavukoh se jadan za trn, ne bi li bilo od boga dobre namjere. Uto čujem
               kola, i eto vas ovdje, pa vas kumim zdravljem da me, krštena čovjeka, ne ostavite na
               noćnoj rosi. Nijesam, bog i duša, žena, a vrijeme me se dosta napralo i napržilo, pa
               ne marim kad je tomu hora i kapetan zapovijeda - nu čemu da se preko potrebe trapiš?
               To vam velju, a vi pokažite da u vas duše ima.</p>
            <p>Dok je Uskok ovako govorio i bogom ih za noćište zaklinjao, smiri se i župnik pa
               sjednu, a Ilija, nagnuv se, upitat će stranca: - Ako si ti Marko iz Sošica, a ti reci
               gdje si vojevao?</p>
            <p>- Za mnogo me pitaš - odvrati Uskok - ja drugo i ne činim. Ali ću ti reći da sam -
               teče tomu sedma godina - tukao antikrista Ferhata kod Jeline, a pod Ivanom Alapićem i
               Ivom Lenkovićem. To je spomena vrijedno, a za malo puškaranje po čardacima ionako se
               ne pita.</p>
            <p>- A tko ti je bio vojvoda? - zapita opet Ilija.</p>
            <p>- Bio je Ognjan Strahinić.</p>
            <p>- Dobro je. A jesi li poznavao koga vojnika, komu u ovom selu kuća stoji a rodom je
               iz Like?</p>
            <p>- Jesam, vjere, valjda misliš Matiju Gušetića. Nije ljudesina, ali mu sablja ne zna
               za milost.</p>
            <p>- Eh, moj si čovjek - reče Ilija - vidim da istinu govoriš. Mate mi je pokoju o tebi
               govorio da si junak i poštena duša; sjedni na kola do mene. Primam te za gosta, jer
               sam i ja pokoji krvav dan pod banovom zastavom prebavio. Sjedni, Marko! - Zatim se
               okrenu Ilija k župniku: - Ne zamjerite, milostivi gospodine, jer ga po glasu znam za
               dobra junaka.</p>
            <p>- Povedi ga, sinko - reče starac - bit će ti za dušu. Božja je volja da gladne
               nahraniš, žedne napojiš i putne nastaniš. Primi ga.</p>
            <p>Uskok skoči na kola, a Ilija, zatjerav ih hrlo u selo, reći će plaho župniku:</p>
            <p>- Znam, gospodine župniče, da u vašem dvoru svi spavaju i vatre nema, jer misle da
               ćete se istom za dva dana povratiti kući. Gladni ste, žedni ste, znam, i vi. Pa kad
               mi se ovakva lijepa prilika dala da dobra junaka u ime božje pogostim, ne ljutite se
               kad i vas svojim siromaštvom nuđam. Ne bih toga smio učiniti da nijeste već više puta
               moj siromašni krov počastili.</p>
            <p>- Hoću, dragi Ilija - kimnu župnik - naš Spasitelj nije lomio kruh samo kod bogatca
               već i pod krovom ubogara. Hoću, jer je tvoj kruh pošten kruh.</p>
            <p>Po tim riječima zakrenu Ilija u svoje dvorište, a u isti čas pojavi se Kata na
               trijemu kuće. Seljakinja začudi se nemalo videći u toli kasno doba toli nenadane i
               čudne goste, ali se nabrzo lati posla kad joj Ilija dokaza kakov je čovjek Marko i
               kako ga žedna i gladna na putu pobraše. Ilija nije živio u zadrugi, već sâm sa svojom
               ženom i djecom, jer nijesu ni on ni Kata bili rodom iz ovoga kraja. Zato im je i
               gospodarstvo bolje i kuća čišća bila. Gosti smjestili se u prostranoj sobi za
               hrastovim stolom koji je u kutu stojao, dočim je drugi kut ispunjavala velika ilova
               peć. Od peći dalje poredane bjehu dvije široke postelje, dvije šarene škrinje i
               tkalački stan, a nad stolom visila slika svetoga Ilije, diljka, dvije turske kubure i
               kožnata torba.</p>
            <p>- Skini oružje, prijatelju - prihvati Ilija - dosta si ga se nanosio.</p>
            <p>- Jesam - nasmija se Marko, pokazav velike bijele zube, te baci gunj, torbu i pojas
               na škrinju i prisloni diljku kraj prozora. Protegnuv se zatim, sjede kraj župnika
               koji se je mirno u kut smjestio bio. Dok su se gosti ovako smještali, pomaljahu se iz
               postelje dvije žute glavice vireći poput miša iz prikrajka, a kad se Uskok protegnu,
               zavukoše se plaho pod pokrivač, ali se ne poplaši treća glava koja se izvuče iza
               velike peći. Bijaše to crnokos djetić od šest godina, velikih crnih očiju u platnenoj
               košulji. Složiv ruke straga, postavi se dječko pred brkonju Marka te ga stade posve
               mirno motriti.</p>
            <p>- A čiji si ti, sinko? - zapita vojnik maloga.</p>
            <p>- Ja sam Stjepko Gregorić - odvrati mali ozbiljno, ne trenuv ni okom.</p>
            <p>- E, pa bog te poživio, sinko! Jesi li valjan? Znaš li Boga moliti?</p>
            <p>- Znam - odgovori dijete - a tko si ti?</p>
            <p>- Ja sam, sinko, vojnik.</p>
            <p>- A šta će ti puška?</p>
            <p>- Da strijeljam Turke.</p>
            <p>- Eh, vidi eno pušku - mali će pokazav prstom na zid - i moj je tata strijeljao
               Turke.</p>
            <p>- Hodi der amo, sinko - reče vojnik i, prihvativ objema rukama dječaka, posadi ga na
               svoje koljeno, a mali šuteći čas gledao duge brkove, čas prstima opipavao sjajne
               toke. Uto donese Kata večeru, a Ilija vrč vina.</p>
            <p>- Idi u postelju - ukori Kata sina - šta tu dosađuješ gostu! Nije za tebe večera, već
               postelja.</p>
            <p>- Pustite, kumo Kato - zakrči joj riječ Marko pogladiv maloga - nek sjedi mali
               junačić. E, boga mi, lijep je, vrgo se u svoju majku.</p>
            <p>- A baš mu treba da vam tu dodijava, gdje ste se putem umorili, kume - primijeti kuma
               porumeniv od Markove laske.</p>
            <p>- Pustite. I ja imam kod kuće djetića. Reć bi da su mu oči trnjina; zdrav i jak je
               kao dren. Pa kad pod oružjem obijajući bijeli svijet naiđem na takova sokolića, smije
               mi se srce, i poljubim ga za svoga sina. - U oku se pojavi tajna suzna, i junak
               poljubi dječaka u čelo, zatim doda: - Eh, šta ćete, nije me majka rodila da gledam
               mirno kako mi porod cvate, već da po svijetu kosim turske glave.</p>
            <p>- Ded'te, ded'te, kume Marko! - pošali se Kata - kanite se Turaka i turske krvi, pa
               se primite mojih žganaca i našega vina.</p>
            <p>Marko se bome i primio, pa jeo i pio kao glavit junak, a i gospodin župnik krijepio
               se uz Uskoka, kanda je i njega gorska majka rodila. Govorio je malo, te se nekako
               sretno smiješio, a nije ni imao kada govoriti jer je Marku vince razvezalo jezik pa
               je udario u junačke priče i govorio o knezu Jurju Slunjskom, o banu Nikoli, o
               Lenkoviću, i kako se je klao kod Virovitice, kako je obijao Vinodol i u Lici Turcima
               jade zadavao, kako ga je turska sablja kod Jeline zasjekla u rame, a druga posjeklica
               kako mu je u Krbavi nakitila lice. Govorio je junak kao da vila govori i pio uz to
               kao Kraljević Marko kod krčmarice Janje, a dijete zinulo i slušalo Marka kanda popa
               sluša. Napokon će Marko razigran:</p>
            <p>- Ele, brate Ilija, lijepo ti je bog dao. Reci ti, sveti oče! - okrene se k župniku -
               nije li Iliji lijepo, ne sjedi li kao pčela u punoj košnici?</p>
            <p>- Dobro mu je bog dao, junače - reći će župnik - jer je Ilija dobar čovjek i
               mukotrpan, pa se umije prebaciti preko svake nevolje.</p>
            <p>- Ta da, časnoga mi krsta - udari Uskok šakom o stol, da se je dječak čisto preplašio
               - vidi mu se da je valjan. Ali čuj me, Ilija, po bogu brate, govorio mi je tvoj malić
               da si i ti strijeljao Turke. Sve se čini da mali ne laže, jer eno o zidu diljke i
               srebrom okovane kubure. Lijepo, duše mi, oružje. To se ne privređuje za plugom, niti
               se tim strijeljaju vrane. Dao bih glavu, da je taj fini srebrokov komu Turčinu
               krajišniku za pojasom stajao, a moj Ilija da ga je na mejdanu skinuo.</p>
            <p>- Bit će tako - primijeti župnik.</p>
            <p>- I jest tako, brate Marko - potvrdi Gregorić, koji je kraj Kate sjedio.</p>
            <p>- Pa kako si zapustio pušku i prionuo uz plug, kume? Kazujder mi!</p>
            <p>- Kad me pitaš - odvrati Ilija - reći ću ti pravo, i neka ti ne bude žao posegnem li
               dalje u prošle godine. Ja, da znaš, nijesam se rodio u ovom selu, već u Ribniku, tamo
               dalje za Dubovcem u vladanju frankopanskom. Frankopani nijesu kmetovima zli
               gospodari. Nema tu biča ni batine, ali Frankopani su junaci, nemirna krv koja se tuče
               sa cijelim svijetom, a kud oni sabljom, tud njihovi kmetovi puškom i kopljem. Bilo mi
               je dvadeset godina, brate, mlada krv. Prokleti Turci imali Liku, a naši ljudi su
               često i rado zalazili u Turke, u krvave goste. Zapalo je i mene. Išao sam kako
               rekoše, pa se pomalo priučio puški i nožu, i kako sam bio mlad i bijesan, pohvališe
               me stariji ne jedanput. Jednom - brojila se godina 1535 - zađosmo do Obrovca; Turci
               pritisnuše, izgubismo Obrovac, malo nas iznese glavu, a mene ranjena uhvatiše Turci.
               Bio sam pristao i vraški dječak. To se je Turčinu mililo, pa svi u glas na mene:
               obreži se, poturči se. Ja sam od majke dobar kršćanin i ne prodajem duše za dinar.
               Ali ropstvo je veliko zlo, tursko ropstvo gotova smrt. Okivaju te, biju te, žeđaš,
               gladuješ, ne znaš jesi li čovjek, jesi li pas. Bilo mi je teško, da znaš, vrlo teško.
               Šta ću? Rekoh Turčinu: hoću, vaš ću biti. Povjerovaše budale. Otkovaše me, nahraniše,
               napojiše me, dadoše mi i novaca, a jedan njihov zamrljani pop učio me kakov li je
               velik svetac njihov prorok. Ja sam sve te magareće litanije slušao kanda me je sam
               Muhamed rodio, i bilo je da će me sutra obrezati, a ja da ću pogaziti krst. Bila noć,
               mrka noć. Za dana bijah se veselio, častio Turke, grdio - bog mi oprostio grijehe -
               kršćansku gospodu, pio sam, a Turci mislili da sam se opio. Stisnem oči, Turci opet
               misle da pijan spavam. Ali kad oni zahrknuli, otvorim oči, uzmem malu pušku, nož i
               kesu cekina. Potrbuške plazio sam do vode Zrmanje, a uz vodu dovukoh se do mora.
               Nađoh barku, dadoh mornaru pol svojih cekina, a on me doveze do Senja, odakle sam
               došao u svoj kraj. Zbogom, Muhamede! Meni dakako nije bilo mira. Primim se iznova
               koplja. Stajao sam sa svojom četom u Dubici. Bilo je to godine 1538, kad je Petar
               Keglević banovao. Gospoda Zrinjska, jer je Dubica njihova bila, poručiše nam neka je
               junački branimo. Bili smo momci od oka birani ko golubovi, ali rijetko posijani, a
               Turaka čitava šuma, deset na jednoga. Sjećam se ko i danas. Nas jedno dvadesetak
               zrinjskih strijelaca posla kapetan da zađemo u šumicu nad cestom, kuda Turci proći
               moraju. Pođosmo pjevajući na brežuljak premda nam duša baš nije vesela bila jer smo
               glavu u torbi nosili. Svaki se postavi za svoj hrast, zapali šibu, pa da vidimo što
               će biti. Moglo je biti oko ponoći. Mjesec je stajao nad Unom, a ja gledah kako se
               svjetlo u vodi ljeska. Ujedanput začuo se žamor, a s daleka stalo se rudjeti nebo.
               Pogledah, a na drugom brdu gori crkva. Zamalo uzvitla se cestom prašina. Nema dvojbe,
               Turci idu. Poklekoh za hrastom i stavih pušku na koljeno. Sad se izvi iz praha
               nekoliko konjanika. Dobro sam razabirao čalme, a koplje im je sijevalo o mjesečini.
               Naprijed igralo mrko momče vranca. O sedlu mu visile dvije krvave glave. Srce mi
               zadrhta, krv zakipi. Čekaj! Naperim, odapnem. Plane. Ture zakriješti: »Aman«, i lupi
               poleđice u zemlju, ali vranac mu podivlja i nagnu letjeti zavlačeći o stremenu
               sumrtvog konjanika. Munja za munjom bljesnu iza hrastova, a sve u gomilu tursku. Tu
               pade konj, pade konjanik, pogani počeše se miješati, kleti, vikati, ali mi stajasmo
               ovisoko, a oni sami konjanici. Sve više navrvi Turaka. Poredaše se pod brežuljkom,
               navinuše lukove, i dažd strijela zaleti se u šumu. Čuo sam kako strelice zvižde, kako
               grane pucaju, kako lišće pada. I drugi put izbaciše strijele. Tri se zabodoše u moj
               hrast, četvrta prođe momu susjedu sa strane kroz vrat. Na mjestu izdahnu. Ali naše
               puške obarale poput tuče Turke. Svaki čas bi se propeo konj, svaki čas pao konjik.
               Najposlije siđoše s konja, i urličući: »Alah!« tiskala se hajka uz brda. Prve
               sastavismo sa zemljom, ali dođoše drugi, treći, sve više i više, a cestom grnula
               cijela rulja put Dubice. Imao sam još četiri fišeka. Doviknuh drugovima da se vratimo
               u grad. Uzmakosmo prema Dubici. Prekasno! Presjekoše nam put. Izgubih u šumi drugove.
               Bludio sam, bludio, čujući kako nas nevjernici po grmlju traže. Da ludo poginem?
               Neću. Zavukoh se u šikaru. Odavde sam dobro razabrati mogao silnu pucnjavu. Napokon
               planu Dubica. Oteše je Turci. Sjutra zorom spustih se na cestu i krenem prema
               Kostajnici, jer je sve tiho bilo. Nijesam zapalio ni šibe. Ali ujedanput polete za
               mnom dva konjanika Bošnjaka »Stani, kaurine«, povika prvi. Ja da se obranim, ali u
               času istepe mi drugi buzdovanom pušku iz ruku. Već zamahnu da mi razmrvi glavu, ali
               će mu drugi:</p>
            <p>- Pusti, Jusufe, prodat ćemo ga u roblje!</p>
            <p>Oteše mi nož, kapu, kabanicu i fišeke, te tako koracah pješice među oba konjanika put
               Dubice. Teško mi je bilo. Sto puta bio sam se na nože, na sablju ogledao po krajini
               sa Turcima, a sad me ovako zarobiše, ni da sam izbacio pušku. Zašto ja nijesam imao
               konja! Ujedanput će drugi Jusufu:</p>
            <p>- Ču li me! Ja ću dolje k Uni da napojim konja, a ti ovdje pričekaj i čuvaj
               kaurina.</p>
            <p>- Dobro, Ibrahime - odvrati Bošnjak, a Ibrahim ode. Sjedoh na panj kraj puta, Jusuf
               pako siđe s konja i reče: »Čuj, kaurine! ovamo te, da ti ruke svežem«, i, skinuv s
               konja remen, pokroči prema meni. Omjeriv ga, rekoh si: »Ilija, bogme si ti jači«, i
               nešta mi munu glavom. Ja kanda ću pružiti ruke, ali uto spustim glavu, zaletim se
               Turetu među noge. Jusuf sruši se preko mene, a ja se munjom okrenuh, klekoh mu na
               leđa i trgnuh ispod njega nož, rinuh mu ga u rebra. Ibrahim bijaše dosta odaljen,
               nije nas mogao vidjeti. Skinem s mrtvaca oružje, dolamu i čalmu, bacim lješinu za
               gust grm, pospem krvavi trag prahom, poklopim konja i zagrabim put Kostajnice.
               Ujedanput orilo se za mnom: »Oj Jusufe! Oj čovječe! Gdje si?« I vidim kako je Ibrahim
               poletio za mnom. Nije valjalo kazati mu leđa. Okrenem konja, pojurim proti njemu.
               Turčin se prenu. Vidi čalmu, vidi dolamu, vidi koplje, ne vidi kaurina. Bijasmo još
               razdaleko.</p>
            <p>- Gdje ti je kaurin?</p>
            <p>Evo ga - viknuh ispaliv kuburu u glavu konja, koji se prevali i konjika pokri. - Dugo
               sam čuo, kako Ibrahim u sav glas nariče i psuje, ali ja odmakoh brže u Kostajnicu.
               Kad je knez Nikola Zrinjski čuo za tu moju vragoliju, dade mi deset cekina i dvije
               kubure, te mi zapovijedi da moram uz njega služiti. Služio sam ga ljudski, i lijepo
               je služiti junaka, a Nikola, brate, junak je kakova nema među Dravom i Savom. Uz
               njega sam branio Zrinj, s njim sam išao pod Peštu. Bože moj, čudna li veselja kad se
               zaletjesmo na janjičare! Valja reći, dobri su vojnici, prije će pasti negoli uzmaći
               za pedalj. Ali su i smiješni! Svaki je zatakao za kapu žlicu, a kape su im ko vreće.
               Donle je sve dobro bilo, i ja se provukoh čitav kroz sve lumbarde, strijele, puške i
               sablje. Ali riječ je: ide vrag po svoje. Bilo je baš one godine kad je knez Nikola
               postao banom. Mi smo u Zagrebu brusili sablje jer od Turčina nijesi nikad siguran.
               Bilo mi je, duše mi, dosadno ljenjariti. Jedne noći pozvaše nas trublje na okup. Moj
               gospodar, gdje sam na stanu bio, preplaši se silno, a ja, uhvativ sablju, kalpak i
               koplje, rekoh mu: »Laku noć.« Sam nas je ban vodio. Bogme mišljah, bit će krvi, jer
               kad Nikola poklopi konja, nema šale. Ja sam služio kod banovih konjanika. Išlo se sve
               na sjever, kao da nas vile nose. Jedva da nahraniš konja! Koliko pamtim, išli smo uz
               Krapinu. Kod Zaprešića pridruže nam se štajerski konjanici; vodio ih je nekakov dugi
               Švaba sa strašnom bradurinom. Putem reče mi moj četnik Mijo Kovačić, pošten Zagorac,
               da su Turci uzeli Moslavinu, da su valjda već prošli preko Križevaca na Sveti Ivan,
               pa da će na Varaždin. Nedaleko od Krapine rijeke dođosmo do grada Konjščine.
               Postavismo se u ravnici, a za nama bje šuma. Ovuda rekoše da će Turčin doći i,
               bogami, dođe. S daleka prepoznah te vražje tikve. Sve konjanici, kopljanici.
               Štajerski gvozdeni ljudi sjeđahu mirno na svojim konjima, ali mi, zrinjski katane,
               da! Nije još bilo bitke, ali se mi za šalu potitrasmo. Moja se četa primicala iz
               prikrajka Turkom. U toj igri ostade mnoga čalma pusta. Ban pohvali nas pred svâkom
               svojim Tahijem, koji je uz njega bio, da smo junaci, ali neka je šali kraj jer da je
               s Turčinom ugovorio primirje. Do vraga i taj mir kad si se došao tući. Moja četa
               sastavi koplje, priveza konje, pa katane udri piti zagorskoga vina. A tako i druga
               vojska. Za Turke nijesmo mnogo marili. Te nevjere stajahu u protivnoj šumi. Kako sam
               ljut bio, povalih se potrbuške u travu kraj svoga konja, što sam ga uz kržljav grabar
               privezao bio. Sunce mi je leđa grijalo, a ja gledah u bijeli svijet. Kako sam tako
               ležao, ide mimo mene ban na konju. »Ej«, povika smijući se, »Ilija, šta ti tu
               potrbuške zijake prodaješ?« »Vaša milost«, odvratim, »mene je volja tući se.« »Čekaj,
               bit će i toga«, reče ban. Nije trebalo dugo čekati. U jedan mah zaori vika i cika,
               kanda su svi vrazi iz pakla utekli. Prevario nas Turčin, pogazio mir.</p>
            <p>- Bog ga ubio! - viknu Marko lupiv šakom o stol, a oči mu se zakrijesiše ko divljemu
               mačku - pa jeste li ga za to naplatili?</p>
            <p>- Jesmo bijesa - nastavi Ilija - on je nas. Ja i pravo ne znam kako je to bilo. Samo
               sam vidio da provaljuje Turčin kao mrav iz šume. Hulja učinio mir dok mu dođe u pomoć
               silna vojska. Skočim na konja, pograbim koplje, kalpak mi padne, ne marim, pa udri
               gologlav na Turčina. Sijeva, praši se, grmi, ne vidiš neg koplje, sablje i strijele:
               sve se to motalo u jednom klupku, dok se ne zaleti među nas koja gvozdena jabuka i
               rasprši gomilu. Banova sablja blistala je kao munja. Pobjesnim. Sprvine ježi ti se
               malo kosa kad se ideš igrati sa svojom glavom - ali poslije si zvijer. Naši su katane
               letjeli ko vragovi preko grmlja, mrtvih konja i ljudi, a Štajerci su mlatili Turke da
               se je gora orila. Nu ujedanput - ah, htio sam proplakati! - vidim, naši pješaci bježe
               bez obzira od Turaka. Kukavice! Bog ih satro! To je bacalo puške, fišeke, torbe i
               klobuke, ko da si ih posio. Golom sabljom potjerasmo ih natrag, i vidio sam na svoje
               oči kako je ban arkebuziru raskolio glavu. Badava. Kuje bježe i bježe u šumu; zavuku
               i nas. Turčin navali sprijeda, zdesna i slijeva. Bilo ga je kao proje. Potuče nas
               hulja na prijevaru.</p>
            <p>- A ti? - zapita Marko.</p>
            <p>- Ja dakako sa drugom ruljom uzmicaj put šume. Gotovo da se spasim. Ali u zao čas
               obori zrno moga konja. Padnem, udarim u panj, izgubim svijest. Kad se probudim,
               spazim da su me Turci zarobili. Na zdravlje, Ilija! Nijesam imao kada razmišljati o
               mojoj nesreći. Stjeraše nas sužnje kao marvu i potjeraše okovane u Dubicu pa u
               Banjaluku, pa u Travnik, pa u Drinopolje i u Carigrad, gdje turski car sjedi. Svukli
               nas putem do košulje, tukli nas bičem, dali nam postelju na kamenu pod vedrim nebom,
               hranili nas mrvom crna, tvrda hljeba. Okovi oguliše nas do krvi, polovica nas poginu
               putem. Bože moj, koliko jadan prevalih zemlje, ali nijesam vidio gotovo ništa do
               svoje bijede. Ali i tu ne bijaše nevolji kraj. U Carigradu strpaše nas u smradnu
               špilju, a tu da će nas porazdijeliti na galije, da prikovani veslamo do smrti. Meni
               se smrknu. Osvanu dan da će nas povesti na brodove. Izvedoše nas u dvorište. Ja se
               skučim i skvrčim kao pravi Lazar, pa stanem naricati. Uto dođe pred mene neki starac,
               Turčin, oficir, šta li, pa će mi hrvatski: »A šta cviliš, kukavice?« Kanda me je grom
               ošinuo. Kako ne bi, kad među tuđim lavežem čuješ svoju riječ. »Teška me boljetica
               snašla, gospodine«, odvratim Turčinu, »kolje me i boli, ne mogu da se držim na
               nogama.« »A odakle si, kaurine?« »Hrvat sam, čestiti ago, iz Frankopanova vladanja.«
               Turčin se zamisli, pogleda me sa strane i reče turski nekoliko riječi stražaru. Ne
               znam šta je govorio, ali stražar izvede me podvečer iz dvorišta na ulicu i tijesnim
               ulicama do visoke palače. Tu pljesnu rukama, predade me vrataru crncu, a ovaj povede
               me gospodaru u gornje sobe. Bijaše to onaj stari Turčin, koji mi hrvatski progovori:
               »Čuj, kaurine!« reče starac, »nećeš na galiju; moj si rob, radit ćeš u bašči.«
               Pomislite si, gospodine župniče, koliko sam sretan bio. U onaj čas zaboravih teške
               svoje okove, zaboravih da stojim pred svojim gospodarom, pa kako mi je srce zaigralo,
               zapitam staroga: »A jesi li i ti, čestiti ago, našega roda i naše zemlje sin?« Starac
               problijedi, porumeni, krenu glavom i mahnu mi rukom: »Idi!« Odonda ga nijesam više
               vidio, već sam za visokim zidom trajao život, polijevajući cvijeće i čupajući drač.
               Bože, luda li posla za junaka! Od duga vremena, od ljutine znao sam kadšto cvijeću
               odsijecati glave, misleći da su to Turci. Mi robovi pošli bi više puta sa šeihom
               kupovati za gospodara stvari po dućanima u grad. Idući ovako na trg upoznah se sa
               mletačkim mornarom koji je razumio hrvatski jer je Dalmatinac bio. Dokazah mu kakva
               me snađe nevolja. A on će: »Bilo bi tu pomoći, rode.« »Kako?« Tu novcem možeš sve.
               Predomislit ću se!« Za malo dana sretnem ga opet, a on će mi: »Evo drži, ovo je boca
               rakije kakvu je sam đavo palio. Počasti vratara i bostandžiju dok ne padnu ko zvijer,
               a pred dvorom čekat ću te ja!« Tako je i bilo. Opijem crne pijanice. Rakija ih obori,
               a ja uhvatim sjekiru, razbijem okove da mi je krv išla, i provalim na vrata.
               Dalmatinac održa vjeru. Pod mrakom dovukoh se s njim na njegov brod, a dva dana
               poslije ponese nas vjetar put našega kraja. Kad me naši ljudi spaziše, bilo im je od
               čuda, da se je mrtvac digo iz groba. Nu ja rekoh, živ sam i dosta sam se naužio šale.
               Do tri puta bog pomaže, a četvrti put bi mogao odmoći đavo. Tada se manuh soldačije,
               ali odonda ostao mi je prišivak: »Prebjeg« jer sam tri puta iz turskog ropstva
               prebjegao.</p>
            <p>- Boga mi, junak i bolji od mene - dometnu Marko u čudu gledajući Iliju - šteta da si
               bacio pušku, jer ne rodi majka svaki dan takova čovjeka. Ej, da se vratiš!</p>
            <p>- A šta snubite tu mog čovjeka, Marko - provali Kata živo, uhvativši Iliju za
               ruku.</p>
            <p>- Ne boj se, Kato dušo - nasmiješi se Ilija mirno - namučio sam se u životu muke,
               sada hoću da mirujem uz svoje drage. - Uskok spusti glavu, zamisli se.</p>
            <p>- Da! Čovjek je pluto - reče napokon - koje pliva po vodi. Voda ga baca amo, baca
               tamo. Sretan tko ispliva na kraj! Je l' tako, sveti oče?</p>
            <p>- Čovjek snuje, a Bog boguje. Božja je milost velika i ne zapušta dobra čovjeka -
               odgovori župnik.</p>
            <p>- A kako si dospio ovamo? - zapita Uskok.</p>
            <p>- E tako, po slučaju. Poznavao sam tu stranu otprije. Kod kuće mi je u Ribniku sve
               pomrlo do brata Nikole, s kojim se baš pohvaliti ne mogu. Ban mi dozvoli da ne
               kmetujem, da služim gdje hoću. Dođoh amo služiti Heningovce po preporuci gospodina
               podbana Ambroza - ima tomu devetnaest godina. Najposlije dadoše mi ovo selište, i kad
               mi je tude pusto bilo, rekoh si: ženi se, Ilija. Skoro se našla i prilika. Po
               gospodskom poslu pođoh jednom do Pišeca u Štajerskoj, a u kuću nekoga Osvalda koji je
               od gospoštine kupovao vina. U Osvalda služilo pristalo čeljade - ova moja žena.
               Prevariše me oči, a ja upitah: »Bi l' za me, Kato?« A ona svuče štajersku crnu
               suknju, obu opanke i navuče oplećak. Tako se nađosmo, tako se uzesmo, bilo je tomu na
               poklade devet godina, i nijesam, duše mi, ni u snu požalio da sam od Štajerke stvorio
               Hrvaticu.</p>
            <p>- Ta lijepo je to, i Bog vam sreće dao, Bog vas poživio! - dignu Uskok vrč - krasan
               si čovjek, Ilija, i ako ti nije žao, izljubimo se junački, budi mi pobratimom.</p>
            <p>- Hoću, Marko! - reče Ilija podav mu ruku.</p>
            <p>- U junačko zdravlje, na junačku vjeru, Ilija moj! Evo polažem ruku na glavu tvoga
               sinka i kunem ti se Bogom i svetim Nikolom da ću ti biti brat u dobru i zlu, brat
               tvojoj ženi i tvojoj djeci za oca. Moja desnica, tvoja uzdanica, moja junačka vjera,
               tvoja obrana. Prevjerim li, ne dô bog sreće ni meni ni momu porodu. A ti, sveti oče,
               blagoslovi!</p>
            <p>- Tvrda vjera do boga - odvrati Ilija.</p>
            <p>- Amen! - završi župnik blaga lica i blagoslovi stare junake, a novu braću.</p>
         </div>
         <div type="chapter">
            <head>V.</head>
            <p>Kraj Stare varoške kuće, a naproti samostanu sestara svete Klare, stoji dvor knezova
               Erdöda. Ovamo se dne prvoga kolovoza g. 1564. nabrzo doveze ban Petar od svoga imanja
               Želina. Valjda za prešnim poslom. Zlovoljan, složenih straga ruku, poniknute glave
               hodi Petar amo-tamo po prostranoj sobi. Jasne, modre mu oči gledaju vazda u kamene
               ploče poda; čas pogladi rukom dugu plavu bradu, čas je provuče preko kratke kose,
               preko visoka stisnuta čela koje mu kadšto zadrhtne. Lice mu je nekako malahnulo,
               požutjelo, proživio je mnogo svijetom. Zamišljen je, neka ga briga tare. Ne mari on
               da mu je duga višnjeva surka zaprašena, dugmeta od tirkiza gdjegdje raskopčana, da su
               mu visoke čizme od surove kože blatne - pače ni ne vidi žene koja, držeći u rukama
               muško čedo od jedno tri godine, kraj prozora na šarenoj škrinji sjedi. Ženi može biti
               preko dvadeset i sedam godina. Podebela je, puna i crvena, crnokosa, oči su joj ko
               crne trešnje, ali nema u njih duše. Crte joj nijesu fine, čelo ne pokazuje uma, ali
               oko debelih usnica, oko kratkog nosa kaže ti nešta da je ponosita, pače ohola. Kako i
               ne bi? Banica je, druga žena Petra Erdöda, a kći slavnog junaka Ivana Alapića
               Veliko-Kalničkog. Nije umna, ali možebit nešto lukava kao što sve Evine kćeri. I vidi
               joj se da je banica, velikašica, premda je evo došla s puta. Na sebi ima kontuš od
               crna damaska, komu su okrajci ošiveni kunovinom. Ispod kontuša razvija se saborita
               suknja od granatna kalmuka, a ispod nje proviruju prebačene dosta velike noge u
               šiljastim postolama od žute kože. Pod vratom je kontuš skopčan sa dvije »šmelcovane«
               ploče od srebra. Na jednoj ploči vidiš pol jelena nad pol kotača, grb Erdöda; na
               drugoj, kako gvozdena ruka strši iz krune pa je sabljom zamahnula prema zvijezdi -
               grb Alapića. Mala baršunasta kapa, izvezena biserom, pokriva joj bujnu kosu.
               Poniknute glave zagleda se banica u svoje čedo, koje se otima materinskom naručaju, i
               gladi mu rukom zlatokosu glavicu. Milo gleda majka sinčića, malko se nasmiješi,
               tračak osjećaja poleti joj licem. Valjda vidi u tom maliću zalog svoje sreće.
               Ujedanput dignu glavu, pootvori široka usta i, uprv oči u bana, reče mu:</p>
            <p>- Gospodine Petre, druže moj! Šta vam je? Od Želina do Zagreba ne čuh od vas ni
               riječi, a i sad hodate po sobi nijem, zamišljen, kao da tude ni vašega sinka ni vaše
               žene nema. Šta vam je?</p>
            <p>- Barbaro gospo - odvrati ban pristupiv k njoj i pogladiv sinčića - ne pitaj me.
               Takve brige ne spadaju pod žensku kapu, tome se hoće glave od gvožđa, muške
               glave.</p>
            <p>- Eto - nastavi Barbara laskavo - tvoja žena ne vrijedi ništa, luda je, je l'? Ali
               krivi su ti računi, gospodine moj! Ne znaš ti što je žena. Žensko srce ne može mirno
               kucati kad je muško čelo mrko; žensko oko čita jasno u vašoj duši, ako ga i nije
               sveti duh rasvijetlio.</p>
            <p>- A što čita tvoje oko? - zapita Petar.</p>
            <p>- Da pogodim?</p>
            <p>- Pogodi, banice gospo! - nasmija se ban.</p>
            <p>- Vi razmišljate, kakov će novi kralj Makso biti.</p>
            <p>- Onako s daleka. A što dalje?</p>
            <p>- Pa se srdite na Nikolu Zrinjskoga.</p>
            <p>- Ne govori mi o njem - odsječe zlovoljno Petar, okrenuv se naglo prema prozoru.</p>
            <p>- Eto, pogodila sam - reče Barbara živahnije - da, vi se srdite na kneza Nikolu koji
               vam je vječna neprilika. I pravo je. Taj lihvar, taj cincar truje vam život. Nije li
               vas prevario, hajdučki prevario? Snubio je za svoga sina Đuru vašu kćer Anku, i u to
               ime predadoste mu mađarske gradove.</p>
            <p>- To je splela njegova pokojna žena Kata Frankopanka i moja pokojna Margarita Tahova,
               koju je na to naučila tetka Jela, sestra Nikolina, a meni je trebalo novaca.</p>
            <p>- Pa šta je od toga ženskoga pletiva postalo? Tvoja Anka osta na cjedilu, Đuro uzme
               njemšku gospodičnu Arko, a Nikola nije ti ništa povratio, već zapleo te u parnicu sa
               Gregorijancima.</p>
            <p>- Pustimo to, Baro - odvrati ban - to su stare priče, zato me ne boli glava, pa sam
               se sa Zrinjskim i pomirio.</p>
            <p>- Jezikom, ali nijeste srcem - primijeti ujedljivo banica - ali mene boli glava,
               mene; jer sam ja, jer su moji sinovi Petar i Tomo prikraćeni. Nije li mi lakomi
               Nikola htio oteti i Cesargrad, kad si mi ga prije četiri godine zapisao? Pa čekaj još
               koji mjesec, dok Nikola oženi gizdavu Češkinju Evu Rosenbergovu koja, kako vele, ima
               praških groša na vagane. Kako će se istom onda razmetati gospodar ozaljski! A nijesu
               li Gregorijanci i sad na te kivni?</p>
            <p>- Istina je - odvrnu ban - ja knezu Nikoli nikad zaboraviti neću da je osramotio moju
               krv, Bakačevu kćer, i ne mislim da će se naša dva roda ikada od srca sljubiti, ali
               dosta sam jak spregnuti Gregorijance. Za sve to ne tare me briga. Nu mrzim Nikolu jer
               mi je svagdje na putu, a opet se gradi kanda mu ja banom nijesam. Bio je ban, odrekao
               se banstva, bio kapetan kraljevine, odrekao se kapetanije. Kralj Ferdinand bojao ga
               se. Ubio je Kacijanera, nije mu ništa bilo; Turci govorili su sami kralju da su ga
               podmitili. Ja toga ne vjerujem, ali se nadah da će mu zbog same sumnje kralj
               uskratiti milost, ali opet mu nije ništa bilo, da, dobio je cijelo Međimurje. Prošlog
               mjeseca umre Ferdinand; sin mu Makso pozva, kako čujem, vijeće državnika u Požun da
               se dogovori radi prijeteće pogibelji turske. Je li zvao mene, bana? Nije! Nikolu je
               zvao, opet Nikolu, koji je »hrabar, slavan i dičan«. Taj čovjek radi i ne radi:
               zavuče se na kakov svoj grad, odbija časti, prkosi kralju, pa u jedan hip skoči, sipa
               novce, tuče Turke, a svijet ga slavi. Nikola vlada se prema kralju kao djevojka koja
               se nećka i od dragoga skriva da ljubovnika jače podraži. Na putu mi je, velju;
               potavnjuje me, a ne mogu mu ništa jer je junak, jer je moguć, jer ima uza se silnu
               stranku. Zato ga mrzim.</p>
            <p>- Pa ne može li se ta stranka razbiti? - zapita Barbara.</p>
            <p>- Teško, možebit! Pokušat ću.</p>
            <p>- Kako? - reče banica radoznalo.</p>
            <p>- Nikola posvadio se na nože sa svojim svâkom Tahom. Tahi ima mnogo pristaša ovdje,
               ima prijatelja u kraljevu dvoru; pristat će uz mene, on će mi pomoći. Rad njega i
               dođoh.</p>
            <p>- Rad njega? - začudi se žena.</p>
            <p>Već je Petar odgovoriti htio, ali ujedanput okrenuo glavu prema vratima, iza kojih se
               čuo glasan govor. Uniđe sluga ter mu javi da gospodin podban i neka stara gospoda
               žele doći pred bana. Smutiv se ponešto, odvrati ozbiljno:</p>
            <p>- Reci da neću - ne, da ne mogu, da imam prešna posla - nikako, nikako!</p>
            <p>Ali u taj par otvoriše se za slugom vrata. U sobu navali visok, lijep starac, ćelav,
               mrk, duge bijele brade, ozbiljna ponosita lica. Turnuv slugu na stran, poskoči
               naprijed, a za njim uđe u sobu gospoja Uršula Heningova, blijeda, ljuta, zaplakana
               lica. Petar trznu se, problijedi.</p>
            <p>- Magnifice domine bane! - progovori starac mirno i jasno - oprostite! Čuo sam da
               imate posla. Ali prečega nemate neg' ovaj što vam donosim. Zbio se čin nečuven,
               razbojstvo. Ban je u našoj domovini za kralja, ban mora da čuva pravo u svako doba;
               za njega nema prečega posla.</p>
            <p>Ban stisnu obrve i ošinu došljaka ljutim okom, ali starac podignu ponosito glavu i
               gledaše mirno Petra, zadjenuv ruke u široki srebrni pojas koji se je vinuo oko crne
               mu haljine.</p>
            <p>- Šta želite, domine Ambrosi? - zapita Petar ozbiljno starca, dočim je banica plahim
               okom čas podbana, čas njegvu drugaricu gledala.</p>
            <p>- Ja za sebe ništa! - odgovori Ambroz Gregorijanec. - Ali zamjenik sam vaše časti te
               dovedoh pred vas tu plemenitu gospoju koja mnogo tražiti ima...</p>
            <p>- Koja sve tražiti ima - zavapi živo Uršula jedva dišući od jara. - Sve tražim, bane,
               jer ništa nemam. Valjda znate tko sam.</p>
            <p>Petar klimnu glavom i reče u pol glasa:</p>
            <p>- Govorite, gospojo Heningova.</p>
            <p>- Da, bogami, hoću - planu Uršula podignuv glavu i staviv ruku na burna prsa. - Ne
               znam gdje da počnem, šta da govorim. Zmija mi se oko srca svija, jad i čemer steže mi
               grlo. Oprostite! Grehota je to, sramota do boga! Ali vi ćete me slušati, je l'? Vi me
               morate slušati jer ste ban, jer ste plemić, jer ste čovjek. Vi me morate slušati jer
               sam žena, udovica, majka - jer bih znala biti i lavicom. Čujte me, molim vas! Kad vas
               zaskoči u šumi čovjek, kad vam skine s vrata zlatni lanac, reći ćete: Hajduk je, to
               mu je zanat; uhvatim li ga, popet ću ga na vješala. Kad za zime navali na vas gladan
               vuk, reći ćete: Nijema je i bijesna zvijer, to mu je narav - i probit ćete mu zrnom
               glavu. Kad vas saleti sred polja bijesan Turčin, reći ćete: Vrag je to krsta i moje
               slobode; junačkom sabljom skinut ćete mu glavu. To je sve naravski, vrlo naravski.
               Ali šta ćete reći kad kršten čovjek mami tužnu rodbinu Judinim cjelovom, kad prvi
               sudac u državi ishini udovici ugovor, pa ga razdere, pogazi i svoj starodavni grb
               popljuje? Šta? Šta ćete reći kad velikaš sjedobrad, koji uz kralja zastavu države
               nosi, za mrke noći, krišom poput hajduka tužnu udovicu, jadnu dječicu iz davne
               djedovine baci na golu zemlju, na tvrdi kamen, bez svega? To nije naravski, to nije
               čovječji; to je zvjerski, to je đavolski. Šta ćete na to, domine bane, šta?</p>
            <p>Petar Erdödi ne reče ništa.</p>
            <p>- Vidim, vi me ne razumijete - nastavi Uršula - govorim ludo, dakako! Jezik se mota,
               izgubih pamet. Kako ne bih? Ta gotovo sam izgubila vjeru u boga. Sabrat ću se. Čujte.
               Tako je. Bator je sa mnom sklopio ugovor, to valjda znate?</p>
            <p>- Znam - odvrati ban mirno motreći razjarenu ženu.</p>
            <p>- Po ugovoru pođoh stanovati u Stubicu, i to znate.</p>
            <p>Ban potvrdi da zna.</p>
            <p>- I eto što se zbi. Jedno vrijeme gospodarilo se mirno, kako već ugovorismo. Bijah
               sretna da je mir, bijah luda te sam povjerovala. Bit će tomu tjedan dana što sam
               pošla sa djecom u pohode u Brezovicu. Ondje stanuje sa svojom drugom ženom Dorom
               Mrnjavićevom ovaj gospodin Gregorijanec, tast moje kćeri. Da se povratim. Dođem u
               Zagreb. Tu doleti mi blijed, prestravljen zet Stjepko pa viknu: »Punice, strijela ih
               božja ošinula, oplijeniše vas. Čujem da je Bator potajno prodao Tahu sva imanja, i
               svoj i vaš dio. Onomad ukloniše vaše ljude varkom iz Stubice. Po noći dođoše kanonik
               Svesvetički i sudac Mojsija Humski i uvedoše Taha u cijeli posjed. Vaše stvari
               pobacaše napolje. Nitko nije prosvjedovao. Tahi sjedi u vašoj djedovini. Sve to
               saznah u gradu u kući kneza Konjskoga.« Tako je govorio zet Stjepko. Zamračilo mi se.
               Viknuh: »Zete, poludio si, lažeš!« Na silu nasmijah se glasno. Ali ne bijaše laž, već
               sve gola istina. Sjedoh na kola, povezoh se put Susjeda. Gledam, na tornju vije se
               zastava ni Batorova ni Heningova - crn lav u modrom polju, ta vi je znate, zastavu
               vašega prvoga tasta. I kad se popeh do grada, kad zakucah na vrata, pojavi se na
               prozoru đavo Petar Petričević i viknu: »Idite u miru, gospo! Ovo je grad milostivog
               gospodina Ferka Taha, a ja sam njegov kastelan.« Vrata ostaše zatvorena, a pod
               brijegom nađoh ranjenog si slugu Andriju Horvata, koga je Tahi otjerao s grada. Sluga
               mi potvrdi što mi Stjepko reče. Zakipjelo mi je srce, ali šutjela sam. Šta će žena i
               tri djevojčice na tvrd grad pun oružnika? Dođem noću u Stubicu, svoju Stubicu. I opet
               mi doviknuše s grada kroz smijeh: »Tahov je«, a sve moje siromaštvo stajalo je pod
               gradom, pod vedrim nebom. Nemah kuće, nemah zaklona, nemah ni koliko zadnji moj kmet.
               Bože! Ogriješila sam dušu. Prokleh dan, prokleh noć, prokleh svijet, prokleh sve! Oh,
               ne dô bog ni vam ni vašoj djeci doživjeti, preživjeti takovu noć. Mene ne svija svaki
               vjetrić. Ali ta strijela raskopala mi je svu dušu. Gospodin Đuro Raškaj primi me na
               noć; poslije pođoh k zetu si Stjepku u Mokrice, a danas dolazim k vama, domine bane,
               i vapijam u sav glas: »Vratite mi otetu djedovinu, zaklonite udovicu, obranite
               sirote, sudite brzo mačem; dokažite da jošte na svijetu pravde ima, da lakoma zvijer
               ne smije trgati kukavicama iz ustiju svagdanji hljebac. Bane! U ime ove kraljevine
               Slavonije optužujem Taha pred vama za razbojnika; dajte mi pravdu, dajte!«</p>
            <p>Promuklo grlo izdade ženu. Dršćući od glave do pete, stišćući svoje jake ruke na
               rasplamtjele grudi, stajaše Uršula pred banom. Lice joj se žarilo, usne drhtale, oči
               časomice sijevale, a uz nju je stajao kao kamen podban Ambroz i reče ukratko:</p>
            <p>- Sve što je ova plemenita gospoja govorila, živa je istina, tako mi poštenja!</p>
            <p>Šuteći gledao je ban u zemlju; napokon progovori:</p>
            <p>- Moguće, vjerujem da je istina. Gospodin Tahi nije radio pametno. Nu mi, hvala bogu,
               imamo u ovoj kraljevini sudova i zakona, a sudac za kralja sam ja. Ali sad nije sud,
               i vi, plemenita gospo, morate sve dokazati što evo rekoste. Parnica mora se povesti
               pravilnim putem. Vrh toga valja ispitati ukoliko je knez Bator uvrijedio pravo,
               ukoliko nije. Velim vam i to da judex curiae ne spada pred banski sud. Sve to dakle
               razmotriti valja.</p>
            <p>Uršula uzmaknu dva-tri koraka, razvali oči i pogleda bana, starac Ambroz pako namršti
               čelo.</p>
            <p>- Pa to je vaša pravda, to je vaš sud? I da sve dokažem? Treba li dokazati da sunce
               na nebu sjaje? Ukoliko je Bator prava imao? Pitate li vi ubojicu koliko je prava imao
               kad je ubio čovjeka? Redovita parnica! Oh, znam šta će to reći. Poznajem ja puteve
               vaše pravice. Krivi su, dugi su, uski su, a za svakim korakom zijeva propast.
               Redovita parnica, velite, hrvatski bane; treba li razbojniku više od vješala?
               Redovita vaša parnica traje sto godina, pa mogu skapati od gladi, ja i moja djeca -
               zavrisnu Uršula i pokri rukama suzno lice - ali vam velim, bane - osovi se naglo - da
               govorite krivo, to nijesu riječi hrvatskog bana, već Tahova zeta; to nije pravda
               juris civilis, to je sila, to je nota infidelitatis, to je zločin koga se i vi činite
               krivcem - - -</p>
            <p>- Gospojo Heningova - planu Petar Erdödi, i lice mu porumeni tamnim žarom - obuzdajte
               svoj jezik, pomislite da pred vama svoji namjesnik kraljev, da ste u njem i kralja
               pohulili.</p>
            <p>- Ne bojim se vas, bane moj - vrisnu Uršula, dignuv pest. - Zaklanjajte slobodno
               sebične spletke svoje pod plašt kraljevskog veličanstva, ne bojim se vas; skinut ću
               taj uzvišeni zaklon i potresti ću stupove lažne vam pravice, nek se zna da vam je
               vagu pravice izjela rđa, da vam je zakone rastočio crv. Vi bijete Turke za sveti
               krst, a krivo ste se kleli, sami ste Turci! Zašto se mučite? Bane Petre, krivica vaša
               past će na vas, na vašu ženu, na vašu djecu - - -</p>
            <p>U taj tren sunu banica, pritisnuv jače dijete i problijednuv, uvis. U crnim joj očima
               zasuklja bijesna vatra.</p>
            <p>- Za tu želju usahnuo vam jezik, gospojo Heningova! - doviknu Uršuli.</p>
            <p>- Doista - zagrmi Petar stupiv prema Uršuli - ja velim, tu nije sud. Podignite tužbu,
               kako zakon ište. Ta advokata imate. Gospodin Ambroz je vješt pravdaš.</p>
            <p>Podbanu zadrhtnuše vjeđe, lice mu porumeni. Mirno ali glasno reče:</p>
            <p>- Magnifice domine! Gospoja Heningova je pravo govorila. To nije dvojben posjed, to
               je zločin. Bane! ne kanite li priskočiti u pomoć ovoj udovici?</p>
            <p>- Via juris! - odvrati suhoparno ban - to je sve što vam kazati mogu, gospodine
               advokate!</p>
            <p>Ambrozij trznu se, nosnice mu se raširiše, usne se stisnuše. Časak zašuti, zatim
               progovori:</p>
            <p>- Magnifice domine bane! Da, bit ću joj advokatom jer vidim da vaša božica pravde
               hramlje. Ja vam to velim, podban to veli. Rodbinska krv zamutila vam je oči. Jao si
               domovini, jao si narodu gdje se prosta varka, ljuto razbojstvo pod sjenku prava
               skrivati smije! Pa bili vi knez Petar Erdödi, pa sipalo vaše žezlo gromove, uhvatit
               ću ga, slomit ću ga, neka više ne sramoti plemstva, nek ova zemlja, sto puta zgažena,
               ne bude plijenom gospodske lakomosti.</p>
            <p>- Ha, ha! - nasmija se problijediv na smrt ban - eto, sa Medvedgrada zavijao je stari
               vuk, ortak Nikole Zrinjskoga; ali neka se čuva taj bivši lukavački kastelan moje
               gvozdene šake!</p>
            <p>- Da - reče Ambroz - na ljutu ročištu osvetiti će stari vuk pogaženu pravicu.</p>
            <p>- Da, Isusa mi - kriknu Uršula - i Heningova dići će se na noge. Zbogom! Spremaj se,
               bane! Moji su zubi gvozdeni.</p>
            <p>- Zbogom - viknu ban - Petar Erdödi ne boji se babjega juriša niti starčeve kletve! -
               Ambroz i Uršula pohrliše na dvor, a Petar iznemogao šapnu Barbari:</p>
            <p>- Evo, puška je pukla! Znao sam da se ta bura sprema. Tahi je moj, dokazat ću tim
               kukavnim šljivarima da je Petar Erdödi ban, ma bilo i boja, ma teklo i krvi!</p>
         </div>
         <div type="chapter">
            <head>VI.</head>
            <p>Jedno dva puškometa za gornjostubičkom crkvom prema selu Gulubovcu stoji, reći bi uz
               brijeg prislonjena, nevelika kuća, ne znaš je li kmetska, je li plemićka. Zidana je
               opekom i pokrivena daščicama. Za njom zeleni se uz brdo vinova loza, postrance za
               grmljem stoji hlijev, hambar i preša, pred njom spušta se lagano brežuljak do puta.
               To neravno dvorište ograđeno je letvama, po kojima se slak vije. Po cjelini zasađen
               je gdjegdje suncokret i mak, uz kuću se penje bršljan, a sred dvorišta razgranio je
               star orah svoje grane. Podne je davno minulo, sunce je na zapad odskočilo, po
               dolovima stubičke gore navlači se potiho mrak, samo na vršcima igraju jošte zlatolike
               zrake. Na klupi pod orahom sjedi čovjek, teše jaram za volove. Sva je prilika da je
               kući gospodar, ali ne znaš je li kmet, je li slobodnjak. Po odijelu da ga sudiš?
               Teško, tako se ne nose kmetovi. Suknene hlače fine su, čizme tanke, svijetle i
               šiljaste, košulja bijela i vezena, na mrkom prsluku niže se gust red srebnih dugmeta,
               oko vrata vije se crvena svilena marama, a na glavi stoji kapa od kunovine. Po stasu
               i licu da ga sudiš? Još teže. Visok je, tijelo mu kršno kao hrast, mišice od kamena,
               ramena jednaka, široka, a prsa ima za dva čovjeka. Vrat je jak, glava velika, straga
               poviša. Smeđa sjajna kosa raščešljana je niz čelo na dvoje, iznad jaka nosa izvija se
               veliko čelo, zdola usko, zgora šire, a po njemu idu na šir dvije-tri crte. Pod čelom
               teku ravne guste obrve, tamne oči sijevaju čudnovato. U njima čitaš muževna razbora,
               ženske sjete. Lice je čovjeku oširoko, dugoljasto, kod brade zaokruženo. Čovjek ga je
               obrio, samo nad ustima stoje mu podrezani brci. Lice je mirno, na njem nema strasti:
               ni mišica neće drhtnuti, kao u čovjeka koji mnogo misli, malo se ljuti, a ničega se
               ne plaši. Čovjek nije bijel, nije ni mrk. Radeći ustrajno, gotovo ne mijenja lica, ni
               onda kad se tvrdo drvo opire sjekirici. Ali ipak ga časomice mijenja. Reć bi da o
               koječem razmišlja. Kadšto se blago nasmjehne kao žena, kao dijete, kadšto mu se lice
               uozbilji, oko smuti, kao kad uman čovjek osjeti duboku bol. I poče jače tesati da
               protjera nevesele misli. Je li taj čovjek plemić? Ako i nije, plemenit je
               svakako.</p>
            <p>Ujedanput pusti čovjek sjekiru i pogleda prema Stubici, od koje je brzim korakom išao
               mlad, tanak, crnomanjast seljak. Bilo mu je svakako prešno. Uniđe u dvorište, dođe do
               gospodara.</p>
            <p>- Hvaljen budi Isus Krst - pozdravi mladić.</p>
            <p>- Na vijeke! Đuro! Šta je? Zašto toli brzo letiš, ta jedva dišeš? Jesi li ti k meni
               dojurio? - zapita stariji.</p>
            <p>- Jesam, dragi ujo - odvrati mladić - čekaj dok mi se duša povrati. Da znaš šta se
               zbilo! Prokle...</p>
            <p>- Sjedi Đuro, saberi se pa kazuj!</p>
            <p>- Joj, joj, ujače, sam vrag nam je novog gospodara donio. Bogu je plakati. Čuj! Ti
               znaš onu jadnu udovicu Katu Marušićku iz Zaprešića.</p>
            <p>- Znam.</p>
            <p>- Petero nejake djece ima na vratu. Muža su joj potjerali u vojsku, a ondje ga Turci
               zaklali. Kini se, muči se sirota, i svatko je zna za poštenu dušu.</p>
            <p>- Pak?</p>
            <p>- Pak je došao Tahov sluga, Petar Bošnjak, bog ga ubio! Šuškao i šaptao taj antikrst
               gospoji Tahovoj da Marušićka za staru gospodaricu govori i protiv novoj gospoštini.
               Istina da su gospa Marta i gospodična Sofika često zalazile k Marušićki i sto puta
               nadijelile kukavicu, ali da je gospoju Jelenu grdila, nije istina; brine se žena za
               to. Nu laž je kao drač: kamo zrno padne pokrit će drač preko noći polje. I što se
               zbi? Pomislite, ujače! Gospoja Jela a i taj novi naš gospodar povjerovaše na praznu
               riječ Petru, i zlo po Marušićku. Došao Petar i četa takovih hahara, ko što i on, u
               Zaprešić. »Dat ću ti ja gospoju Uršulu«, povika kroz smijeh Petar, »vidit ćeš tko je
               tvoj bog, nekrštena kučko!«, i lupi sirotu šakom u leđa da je pala na lice.
               Razbojnici razbili vrata, odnijeli žito, najdinu, kukuruz, pitana vola što ga je od
               stare gospoštine dobila. Da, više. Oteli joj lijep vinograd, razbili klijet, odnijeli
               vino; sirota sjedi na kamenu pred kućom i plače, a i dječica plaču da ti srce
               pukne.</p>
            <p>- A je li to istina? - reče ujak Matija Gubec problijediv, i skoči, baciv sjekiru, na
               noge.</p>
            <p>- Tako živa istina, ujače, ko što se ja Đuro Mogaić zovem, tako živa istina ko što ja
               nemam ni oca ni majke, komu ste vi, ujače moj, od malih nogu hrana i obrana. Bio sam
               danas u Zaprešiću, vidio sam jadnu udovicu, i suze su mi došle. Zar ta gospoda nemaju
               boga? Pitajte samo Zaprešićane Grgu Zdelara, Stjepana Jelakovića i starog Matu
               Jabučića. Ti će vam to bolje kazati; ti su sve na svoje oči vidjeli.</p>
            <p>- Na svoje oči vidjeli? - upita Gubec žešće - a što su svojim rukama radili?</p>
            <p>- Šta će? Mrmljali su dakako, pače i sjatili se. Ali kakva hasna? Zakratko dođe u
               selo četa oružnika pod oštrim kopljem. Smjestili se kod suca. Tu su cijelu noć pili,
               sve razbili - i sudac je šutio. Bože moj! Sila!</p>
            <p>Gubec spusti glavu i zatisnu zube u donju usnicu.</p>
            <p>- A takvi crni glasi, ujo, dolaze i od drugih strana - prihvati Đuro. - Stari je Tahi
               bijes. Tko ne dođe pred zoru na tlaku, batinaju ga pred Susjedom, a zakasnili li špan
               za časak kasnije, u klade s njim, gdje se čitav dan na suncu pržiti mora. Da, i Mati
               Mandiću u Brdovcu oteli su kuću, polje i vinograd, pa ga otjerali od grunta kao psa
               batinama.</p>
            <p>- Oh! - uzdahne Gubec jarosno.</p>
            <p>- Zlo je, ujače, zlo. Pače jarosno se groze da će još gore biti, i tko pisne da će
               izgubiti glavu. Raspituju na sve strane pod Susjedom, po Trgovini, Jakovlju i po
               drugim selima tko da je staroj gospoštini vjeran, a na toga da će doći bič. Stari
               sivobradac Tahi je vrag, a i njegova gospoja Jelena je rogata. Siromak crkveni kmet
               na Pušći imao je jedino svinjče, gospoji je trebalo pečenke, pa su i zadnje svinjče
               otjerali na Susjed. Najbjesniji pako je mladi gospodin Gavro. Taj strijelja po
               kmetskim kravama i konjima iz svoje puške, a ima uza se vazda hrpu pasa koje huška na
               seljake. Onomad mal' da nijesu starog Jurka iz Brdovca razderali, i bili bi ga da ih
               nije moja Jana batinom po gubici lupila.</p>
            <p>Gubec stajaše zamišljen skrštenih ruku. Bio se je zadubio u teške misli, a u njegovim
               prsima kanda je bjesnio čudan boj.</p>
            <p>- Da - nastavi mladić nešto plaho - došao sam, ujače, i radi sebe; i meni se ne kroji
               dobro premda nijesam kmet, premda sam slobodnjak.</p>
            <p>- Kakvo zlo, Đuro? - upita Gubec podignuv glavu.</p>
            <p>- Molim vas, ujače, hoćete li već jednom otpremiti moje svatove po Janu?</p>
            <p>- Ne boj se, bit će! - ublaži ga Gubec.</p>
            <p>- Ah, dragi ujače, »bit će« je ciganska riječ. Da se ja od Jane ne dam, znate i
               predobro, a i ona se je mojemu srcu privezala, ni vi nijeste protivni. Za nikakovo
               zlo od mene nijeste čuli, ni od nje. Moje gospodarstvo nije, hvala bogu, najgore.
               Sagradio sam si lijepu komoru. Domari moji na me su kivni i jalni, nemaju srca za me.
               I tako sam, bože moj, sâm kao što drvo usred ravna polja. Samo da je jednom tomu
               kraj, jer mi je već teško čekati.</p>
            <p>- Eto na dječka - reći će Gubec - teško mu je čekati. Vi'š ga! Gdje ti je brada?
               Sjedni tu na klupu pa me čuj!</p>
            <p>Đuro sjedne zlovoljan, a za njim Gubec. Ujak spusti glavu, sastavi na koljenima šake
               pa će mirno mladiću:</p>
            <p>- Još si golobrad, istina je, ali evo si osamnaestu godinu prevalio, i ne kapa ti
               više mlijeko s ustiju. Kad je tvojoj pokojnoj mami, mojoj sestri, bilo mrijeti, pozva
               me k postelji i reče mi: »Brate! Moji računi idu na kraj, treba se seliti iz ovog
               svijeta. Na prsima kao da mi kamen leži, zlo je i prezlo; bogu hvala, kad nije
               drukče. Već te, brate, u ime božje za jedno molim. Za mnom ostaje jedinac moj Đuro;
               očeve se oči zdavna stisnule, sad će i materine, neće biti paske ni brižnice. Ima u
               kući domara, ima rodbine, nu jer moga sina ide po lozi polovica, zlo na njega misle,
               zlo govore i zlo će za njega raditi, bude li prilike. Budi mu ti za oca i majku i
               naša starica majka. Pazite mi na tog dječaka jer moje kosti ne bi našle počinka u
               grobu da se to dijete prevrne na zlo. Zakuni mi se da će to biti tvoja briga i tvoje
               mišljenje, zakuni mi se, i mirno ću umrijeti.« Zakleh joj se, čuješ, na smrti joj se
               zakleh na moju dušu, a ona se okrenula i mirno je na vijeke zaspala. Pa što sam
               obećao, tvrdo sam držao. Hranio sam te i branio od tuđine i rodbine u tvojoj
               kući.</p>
            <p>- Jest, ujače, i hvala vam za to.</p>
            <p>- Eto vidiš, Đuro, da ti hoću dobro. Zato se uzdaj u mene. Za tebe vazda mislimo i ja
               i tvoja baba, moja majka. Bio bih te uzeo i u svoju kuću, ali ti si slobodnjak, ja
               sam kmet. Mogli bi i tebe pokmetiti. I bolje da si na svojoj zemlji, ta rekoh ti da
               su tvoji zadrugari na tvoju djedovinu gladni. Nešta ti se zapušilo u glavi - srcu ti
               je omilila Jurkova Jana. Siromašna je, ništa zato, poštena je i vrijedna. Zadrugari
               tjeraju te za bogatom; ja rekoh: slobodno idi za Janom, jer neke djevojke čuvaju
               bogastvo u mošnji, neke u srcu. Ali sve na vrijeme, sinko moj, vjeruj meni, nije meni
               zaman porasla brada. Rodilja se brzo nađe, ali gospodarstvu hoće se jaki lakti da se
               sljeme ne poruši. Premladi ste, djeca ste, ona petnaest, ti osamnaest, ona bi jošte
               mlijeko pila, a ne da ga drugi od nje piju. Čekajte časak!</p>
            <p>- Eh, dragi ujače - počeša se mladić za uhom - znam da vi mudro govorite, jer vas
               cijeli kraj više nego popa i suca sluša. Ali - hm - ja vam se sve bojim da bi moglo
               prekasno biti šta vam se prerano čini. Nijesam došao da vam govorim napamet. Stari
               gospodin Tahi ide za kapetana u Veliku Kanižu; zato vam skuplja četu konjanika iz
               svih krajeva svijeta, što novcem, što pod »moraš«. Nije tomu davno kako me je stari
               taj vuk srio na putu kraj Jakovlja. Išao sam na konju u Zagreb. Tahi zaustaviv me,
               zapita tko sam i što sam, a ja mu rekoh: »Đuro Mogaić, slobodnjak iz Stubice.« Nato
               će on svome drugaru Petru Petričeviću: »Taj dječak kano da je stvoren za katanu.
               Zapamti si njegovo ime, Petre!« I ode dalje. Pomislite kako mi je pri duši bilo. Ja
               bog i duša nijesam kukavica; porvao bih se, ako ustreba, i o Svijećnici s vukom, ali
               sad - bože moj, gdje mi Jana po glavi ide - da sjednem na konja i da ponesem svoju
               glavu Turčinu na pazar! To čovjeka boli. Recite sami.</p>
            <p>- Ne boj se, sinko - odvrati Gubec - ti si slobodnjak na svojoj zemlji. Po zakonu te
               Tahi ne smije uzeti u svoju četu.</p>
            <p>- Znam za to - odvrati zlovoljno Đuro - ali zakon pred Tahom slabo pomaže, kanda i
               nije za njega pisan. Pred nekoliko dana pozva gospodin Tahi sve seoske starješine na
               grad i zapovijedi im da kažu njegovu pisaru imena svih neoženjenih kmetskih i
               slobodnjačkih mladića koji bi dobri bili za konjanike, i kad mu brdovački sudac reče
               da slobodnjaci od starine ne idu u taj račun, da on to zna jer je mnogo puta muškarce
               za vojsku po dimnjacima prebrojio, otresnu se stari Tahi na njega, veleći da su
               slobodnjaci seljački psi kao i kmeti i da će on sam zakon skrojiti, a »stara bena«,
               tj. starješina, neka drži jezik za zubima. Vidite, ujače, da nijesam k vama od zabave
               došao, jer se bojim da me zlo čeka; ta i moje ime je dao naš starješina zapisati i
               poslije mi reče sve šta je na Susjedu bilo. Ženite me, ujače, pa će strahu biti kraj,
               ako sam i mlad, nijesam lud, a vi ste pametni pa ćete biti uz nas. Ne bih rad tamo u
               Madžarskoj Turčinu prodavati svoju glavu.</p>
            <p>- Ženi ga, ženi našega Đurića - ozva se od kuće slabašan glas. Na pragu pojavi se
               seljakinja starica, nagrešpana, uvela lica i bijele kose. Držeći se objema rukama za
               vratnice, kročila je stara Gupčevka lagano prema sinu i unuku te sjede među njih na
               klupu. Uhvativ mladića za ruku, reći će sinu:</p>
            <p>- Daj, Mato, ženi ga! I tvoj otac nije stariji bio kad me je doveo k ovoj svojoj kući
               iz Pušće. Jana je dobra djevojka, siromašna dakako, ali i ja ti nijesam ništa
               donijela u kuću. To ti je tako, kad se dvoje nađe, ne ide uvijek sve glatko po računu
               i navadi. Stara je to basna. Šta ćeš, kad nas je bog takovih stvorio. A navlaš sada
               ga hoće siromaka tjerati u Turke. Ne daj toga bog! Nikako!</p>
            <p>Gubec skupi obrve, prođe rukom preko glave i nešta se zamisli.</p>
            <p>- Dobro je, mamo - reče napokon - neka bude na vaše, kad je toliko turska sila. Ja
               znam da gospodin Tahi ne smije Đuru po zakonu uzeti u vojnike, ali pravo je rekao
               dječak, šta je danas zakon? Bič, sablja i vješala. Idem pred staroga Taha. Volio bih
               izgubiti najljepšu kravu, ali idem kad sam se Đurinoj majci zakleo, premda ni ne znam
               pravo je li taj stari silnik ovdje gospodar, nije li. Neću mu se moliti ni klanjati;
               reći ću samo što je pravo. Sutra ću dakle zagristi u tu kiselu jabuku. Ti, Đuro, reci
               domarima što smo odlučili, i možeš sutra u Brdovac pa reci Jurku i Jani neka bude na
               vaše, i neka se djevojka pripravi. Je l' tako dobro, mamo?</p>
            <p>- Jest, sine moj - odvrati stara - radi kako znaš, znam da ćeš pametno uraditi.</p>
            <p>- Eh, hvala vam, hvala, ujače dragi - skoči na noge mladić. - Sad je žalosti kraj!
               Juh, Jano, Janice dušo! Ako bog da, brat ćemo do godine zajedno grožđe! - Od veselja
               baci mladić šešir uvis, ali u taj par začu se od Golubovca topot konjskih kopita.
               Mato pogleda na onu stranu i nešta se trznu, zatim će mladiću:</p>
            <p>- Evo se mrači. Vrati se u selo, Đuro, i čini kako ti rekoh, a vi, draga mamo,
               zađite, molim vas, u kuću; skoro ću i ja za vama.</p>
            <p>- Dobro - reče Đuro veselo - zbogom, ujače, zbogom, babo, i laku vam noć. - Zatim
               krenu skačući prema selu, a starica zavlačila se pomalo u kuću.</p>
            <p>Gubec siđe niz brežuljak do ograde. Za dva-tri časa zaustavi se pred vratima na
               vrancu konjanik ogrnut dugom crnom kabanicom pod crnim, baršunastim kalpakom, što je
               bio naherio na uho. Bijaše to krepak, crnook mladić komu si iz plamena pogleda, iz
               tvrda krupna lica razabirao da je vraški čovjek.</p>
            <p>- Dobar večer, Mato! - viknu došljak, skočiv s konja.</p>
            <p>- Vi zar, milostivi gospodine? - zapita u čudu Gubec.</p>
            <p>- Da, ja, - odvrati ukratko mladić - čudiš se kako Stjepko Gregorijanec k tebi
               dolazi, je l'? Otvori vrata da zavedem konja unutra. Imam ti dvije-tri reći,
               razumiješ li, nasamo. Jesmo li tu sami?</p>
            <p>- Do moje majke nema nikoga blizu - odgovori Gubec, gledajući sa strane gospodina,
               ter otvori vrata ograde. Konjik i konj uđoše u dvorište. Stjepko priveza vranca za
               drvo te sjednu zatim na klupu pod orah.</p>
            <p>- Sjedni, Mato - reče razgrnuv široku kabanicu pod kojom se vidjela široka sablja, a
               za pojasom dva samokresa. Mato sjednu.</p>
            <p>- Ne bih rad - nastavi Stjepko - da me ovdje Tahovi ljudi vide. Zato i nijesam išao
               preko Susjeda amo, već dolazim s druge strane.</p>
            <p>- Što zapovijeda vaša milost? - upita Gubec.</p>
            <p>- Dođoh te pitati je li vam novi gospodar drag?</p>
            <p>- A tko nam je gospodar?</p>
            <p>- Zar nijeste još njegova biča oćutili? - reče ujedljivo Stjepko.</p>
            <p>- Za Taha pitate - odvrati Gubec - da, ćutimo njegov bič; do krvi nas je ranio.</p>
            <p>- A vi ćete ga i dalje slušati?</p>
            <p>- Koga da slušamo, tko nam je po pravu gospodar?</p>
            <p>- Pa ti ne znaš čije je pravo?</p>
            <p>- Šta znamo mi? Kmetovi smo. Vaš je zakon, vaš je sud. Da vidimo šta će sud reći.</p>
            <p>- Ne prenavljaj se, Mato - progovori nestrpljivo mladi gospodin Gregorijanec,
               nasloniv se laktom na koljeno i gledajući u zemlju. - Ti nijesi kmet ko i drugi, ti
               si pametan čovjek. Sud! Do vraga sud, kad je kriv.</p>
            <p>- A vi, gospodo, učinite da bude prav.</p>
            <p>- To i hoćemo. Ti si ovdašnji čovjek, a to zna ovuda svako dijete da je Stubica pravo
               pravcato imanje moje punice.</p>
            <p>- Znam da je bilo.</p>
            <p>- I da jest pred bogom i svijetom. Znaš i to da joj ga je Tahi oteo po
               razbojnički.</p>
            <p>- Znam da nije čist posao bio jer je došao po noći, a nije po bijelom danu.</p>
            <p>- Dobro. Je l' vas moja punica mučila, jesmo li vas mi, njeni zetovi, gazili?</p>
            <p>- Nijeste.</p>
            <p>- Eto vidiš, Mato, a što biva sad, reci sam? Reci sam. Tahi vas guli i dere, otimlje
               vam blago, zemlje, a sad će vaše sinove tjerati na Turke za vojnike. Čuo sam sve. Je
               li vam to pravo?</p>
            <p>- Nije - odvrati mimo Gubec.</p>
            <p>- Pa vi šutite?</p>
            <p>- Šta ćemo? kažite vi! - zapita Gubec i pogleda mirno velikaša.</p>
            <p>- Tražite pravicu!</p>
            <p>- Tko će nam je dati? Zašto vi sve to ne kažete banu, sudu?</p>
            <p>- To smo učinili. Ali je slab to lijek.</p>
            <p>- Kakov je to ban, koji ne mari za pravicu? Kad vi gospoda ne možete, kako ćemo mi
               seljaci.</p>
            <p>- Lako. Vas je mnogo. Imate šaka, kosa, pušaka. Udrite!</p>
            <p>- A vi ćete se izmiriti s Tahom i vješati nas.</p>
            <p>- Kunem ti se živim bogom, nećemo. Ne dolazim ja sam za sebe, za svoju punicu. I moj
               otac, podban, tako misli.</p>
            <p>- I vaš otac? Čast i poštenje njemu. Pravedan gospodin, naš čovjek.</p>
            <p>- Vidiš da dođoh po pravu.</p>
            <p>- Nu recite mi, milostivi gospodine, šta je to: ban veli ovako, podban onako; tko
               veli pravo?</p>
            <p>- Ban je Tahu zet.</p>
            <p>- Istina je, pravo rekoste - nasmjehnu se Gubec gorko. - I gospoda kadšto postrance
               idu. Znadu to naša leđa, i mnogo mi je puta već krv zakipjela, jer mi seljaci opet
               nijesmo nijema živina. Nu zašto ste upravo k meni, k Matiji Gupcu došli, milostivi
               gospodine?</p>
            <p>- Još pitaš? To ti je bolje znaš. Kmet si, ali po svem kraju slušaju te seljaci bolje
               nego špana i kastelana, nego samog zemaljskog gospodina. Što ti rekneš, ono će biti.
               Kad se seljaci posvade, dođu k tebi na sud jer si pametan, jer više znaš negoli
               ostali svijet. I nijesu li se pri tebi već potužili?</p>
            <p>- Jesu.</p>
            <p>- Pamti da ti je stara gospoština milostiva bila, da su te pazili kao čovjeka.</p>
            <p>- Što da učinim? - upita seljak dignuv se.</p>
            <p>- Reci riječ svomu kumu Iliji i ljudima po drugim selima. Tahi će za koji dan u
               Kanižu sa svojom četom. Grad će biti prazan, jer šta i broji pri tom Tahova žena? Ne
               dajte se, bog vam je dao mišice, i sve će drugo biti.</p>
            <p>- Sve će ko i prije biti. Čujete me, milostivi gospodine, imao sam rođaka župnika.
               Pri njem sam za mladosti služio. Umro je prerano; da nije, nosio bih možda i ja crnu
               halju. Ono malo što znam, naučio sam od toga poštenog starca. Imaj pameti, imaj srca,
               znao mi je starac reći, i bog te ostaviti neće. Ali jedno bez drugoga ne donosi
               sreće, a posao ti neće valjati ako bude previše pameti ili previše srca. Jednaka je
               vaga najbolja. Taj čovjek me je naučio i čitati. Pisati žalibože ne umijem. Kad
               starac umre - bio je siromah - ne osta mi od njega nego jedincata stara knjiga -
               sveto pismo. Tu sam knjigu često, često čitao za dugih zimskih večeri, pak mi je lako
               bilo pri duši. I opet je čitam. Što se ondje piše, posve je drukče nego što u svijetu
               biva.</p>
            <p>- A šta mi tu prodiku govoriš? - reče zlovoljno Stjepko, u čudu gledajući
               seljaka.</p>
            <p>- Čekajte, milosti vaša, i saznat ćete zašto. Knjiga veli da svi ljudi dolaze od
               Adama i Eve, dakle plemeniti i kmetovi, da su ljudi braća, dakle mi i vi jednaka krv.
               I kad je Adamov sin ubio brata, prokleo ga je bog, a nije li rekao naš Spasitelj,
               neka čovjek čovjeka ljubi kao sebe; nije li rekao da će visoki biti poniženi, a niski
               povišeni? Kad mi je poslije razum puko, dosjetih se da sam i ja Adamovo dijete i da
               mi je rod toli star kao svakoga kneza, samo što knez na koži napisano ima kako mu se
               stariji zvahu, a mi kmeti nemamo. Gledao sam poslije u svijet, vidio sam kako
               plemeniti brat kmetskoga brata ubija i do krvi muči, pa si rekoh: To nije pravo, Bog
               govori drukčije; svijet nahero stoji. I doći će Božji sud pa će sve izravnati.</p>
            <p>- Što to govoriš? - izvali Stjepko oči na Gupca skočiv na noge.</p>
            <p>- Ja vam to velim - reče seljak mirno - da znate kako Matija Gubec misli. Što hoćete
               vi, gospodo, od nas, što radite od nas? Zašto nam ne date da budemo bar napolak
               ljudi, kad vaša pisma kažu da ste vi bolji, a mi gori. Samo kad naše pomoći treba,
               kad treba krvi i novca od Hrvata seljaka, onda je dobar - inače je kmet, inače smet.
               Dođoste da i opet našu pomoć potražite: velikaš snubi proti velikašu seljaka - za
               vaše pravo. I ja mrzim Taha - nastavi Gubec muklim glasom, i oko mu planu - mrzim ga
               jer sebe bogom, nas psetom cijeni. Nu ako za vašu pravdu prolijevamo krv, kakvo ćemo
               pravo mi dobiti, mi ljudi torbaši pod darovcem?</p>
            <p>- Evo ti vjere moje - prihvati Stjepko s nekim počitanjem gledajući seljaka koji je
               ponosito bio podigao glavu - kad gospoja punica dođe na Susjed, bit ćeš slobodan, bit
               ćeš slobodnjak.</p>
            <p>- Hvala, gospodine - nasmjehnu se seljak - mislite li vi da za svoju pomoć plaću
               ištem? Varate se. Šta ja? Ja sam sâm i ostat ću sâm; ali kad gledam kako sirotinja po
               kraju plače i uzdiše, zaboli me srce.</p>
            <p>- Čuj, Gupče, kunem ti se, ako nam se povrati naše imanje, da ćemo vas paziti, da vas
               nikad ostaviti nećemo.</p>
            <p>- Vi se kunete? - zapita seljak velikaša oštro.</p>
            <p>- Živim Bogom i Spasenjem! - odvrati mladić.</p>
            <p>- Pustite tri-četiri dana da stvar premislim, pa onda poslat ću po koga vašega
               čovjeka da mu reknem šta će biti.</p>
            <p>- Dobro! Pošalji po Stjepana špana ili po Ivana Sabova, koji u Brdovcu živu otkako ih
               Tahi s grada protjera. Za tri dana?</p>
            <p>- Za tri dana - odvrati seljak - sad laku noć, vaša milosti!</p>
            <p>- Laka ti noć - odvrati Stjepko, podav kmetu ruku, i ode. Zakratko čulo se po noćnoj
               tišini kako konj prema Golubovcu leti, kako se topot sve više među bregovima gubi.
               Ali Gubec jošte je dugo sjedio pod orahom upirući glavu u dlan, tražeći sred mrkle
               noći buduće dane. Dok je Mato tako razmišljao, stupao je hrlo od Stubice k Susjedu
               pristar čovjek Andro Mogaić, domar i stric Đurin, te pođe još iste noći na grad pred
               gospodara.</p>
            <p>*</p>
            <p>Kad je drugog jutra oko devete ure Matija Gubec došao do Ivanca kraj ceste, reče mu
               znanac da je Đuro Mogaić već prije dobre pol ure ovuda prošao i krenuo na krapinski
               most, a kad je došao u selo pod Susjed, imao je šta vidjeti. Bilo je huke i buke. Oko
               drvenih stubova stajalo je dosta privezanih konja, na putu i po kućama vikala
               čudnovata čeljad - Mađari, Štajerci, Slavonci, Posavci, sve pod kalpakom u modrim
               dolamama - lica čudnovata, vragolika, četa kao da su je vrane iz sveg svijeta snijele
               bile u to pitomo selo. Jela Filipčićka, koja se je baš od kuće otpravila bila, dokaza
               putem Gupcu da su to kaniški konjanici gospodina Taha, prava napast, jer po cijelom
               selu da već nema ni guske ni kokoši, a djevojke i mlade žene da ne smiju pred kućni
               prag; ona da je hvala bogu stara i da se nema tih pasoglavaca bojati. Na sreću, reče,
               da će taj smet sa gospodarom za tri-četiri dana krenuti u Madžarsku, ali da će prije
               toga dosta plača biti jer će Tahi pod silu iz svih sela neoženjene muškarce trpati u
               konjanike, i neka se bog smiluje siromašnim majkama. Gupca je pri tom nešta zazeblo,
               nu ne mareći dalje za bučne konjanike, reče staroj Jeli: »Zbogom«, i krenu uzbrdo na
               grad. Vanjska vrata bijahu širom otvorena; kmetovi, sluge, časnici i vojnici
               prolažahu ovuda vičući i čevrljajući; Gubec je dakle bez zapreke doći mogao u prvo
               dvorište. Nedaleko od vrata naslanjao se leđima na zid malen debeo čovjek u mrkoj
               haljini, nabubrena lica, uzvinutih crnih brkova i malena šiljasta nosa, te je
               nepomično gledao što po dvorištu biva.</p>
            <p>- Čujete li, dragi čovječe - progovori Gubec približiv se slugi.</p>
            <p>- A? - viknu ovaj omjeriv seljaka od glave do pete.</p>
            <p>- Gdje je milostivi gospodin Tahi? - zapita Gubec.</p>
            <p>- Evo ga na! - viknu opet sluga pokazav prstom na starca sred dvorišta, i poče dalje
               buljiti u svijet. Gubec pogleda kamo mu sluga reče.</p>
            <p>Sred prvoga gradskog dvorišta stajaše pristar čovjek srednjeg stasa, kratkih nogu,
               kratkih ruku, ali neobično jak. Među visokim ramenima sjedila mu krupna, šiljasta
               glava; nad uskim visokim čelom uzvijala se duga bijela i vunasta kosa. Lice bijaše mu
               crveno, surovo, nos tubast, nosnice široke, usne debele, brada i brkovi dugi, bijeli.
               Ispod jakih poput metlice, bijelih obrva škiljila do dva malena siva oka, žacava ali
               vazda ponešto pritvorena. Preko čela vukla se crvena brazgotina, a od nosnica k
               ustima protezale se dvije crte, te se na tom obrazu vazda javljao zlorad posmijeh. Nu
               lice bješnjakovo, da će i vraga zadaviti. To je bio Ferko Tahi, barun od
               Stettenberga. Desnu ruku bio je zadio u raskopčanu zelenu surku, lijevom je straga
               držao bič, a noge, odjevene kožnatim hlačama i obuvene visokim čizmama, raskrečio
               široko te gledao kako crnokos vragoljast mladić, u modro sukno odjeven, psujući i
               kunući kroti bijesna konja. Mladića gledala je s prozora nutarnjeg grada i druga
               osoba - vremešna gospoja, bjeloputna, crnooka, vranokosa, kojoj si na finom nosu, na
               uzvinutim usnicama vidio trag Zrinjskoga plemena i oholost. Gospoja u svijetloj
               zeleni halji pod bijelom kapom bijaše, sudeći po licu, svakako majka mladićeva. Da,
               gospoja bijaše Jelena Zrinjska udata Tahovka, a mladić, sin joj Gavro, više dječak
               nego mladić, više vražić nego gospodičić. Podalje od gospodara stajaše više seljaka
               otkrivene glave, stajaše i seljakinja držeći nejako dijete i plačući gorko.</p>
            <p>- No, Gavro, de, Gavro! Poklopi ga; zažvali ga! - vikaše hrapavim grlom Tahi, ne
               mareći za seoski svijet. Konjić bijelac bijaše bijesan, turske pasmine. Kao bijes
               propinjao se, stao na zadnje noge i stresao grivu, ali mladić stisnuo stegna,
               privinuo se konju uz vrat i prilijepi se na nj kao čičak, kao zmija.</p>
            <p>- Tako valja - viknu otac, pa ošinu i konja i sina bičem.</p>
            <p>- Tako valja - viknu i gospoja Jelena s prozora - eh, drž' ga, drž', ne daj se!</p>
            <p>- To je tvoj konj? - okrenu se Tahi seljaku koji je blizu stajao i plaho gledao šta
               tu biva.</p>
            <p>- Jest, vaša milosti - odgovori seljak.</p>
            <p>- A otkud tebi takov konj?</p>
            <p>- Ta turski je, oteo sam ga Turčinu, milosti vaša, u zadnjem ratu.</p>
            <p>- Šta će tebi toli plemenit konj? - zapita Tahi - to nije za mužadiju. Evo sam
               milostiv. Na tom ću konju ja u Kanižu, ta bolji je nego Mrkač Nikole, svâka moga.
               Razumiješ li, taj konj je moj.</p>
            <p>- Ali, milosti vaša - odvrati žalosno bivši konjik banovac.</p>
            <p>- Id' otale - viknu Tahi - hvali boga da si živ. Put pod noge! - Jadni seljak poniknu
               nikom, svrnu još jedanput okom na lijepog konjića i ode poniknute glave. Sad mu se
               približi žena s djetetom. - Milosti vaša - progovori jedva od plača.</p>
            <p>- Ded, Gavro, još jednom potjeraj ga preko dvorišta - viknu Tahi, kao da ne čuje
               žene.</p>
            <p>Mladić poleti ko bijesan, a žena opetova:</p>
            <p>- Milosti vaša...</p>
            <p>- Što je? Tko si?- upita Tahi.</p>
            <p>- Ja sam Marušićka iz Zaprešića.</p>
            <p>- Pak?</p>
            <p>- Vaše sluge oteše mi sve moje siromaštvo.</p>
            <p>- Imaš manje brige - nasmija se Tahi. - Udri, Gavro!</p>
            <p>- Ali ja sam gladna, gola i bosa, sve je moje bilo.</p>
            <p>- Tvoje? Što tvoje? Ništa nije tvoje. A, sad znam! Traži si pitanog vola od gospoje
               Uršule.</p>
            <p>U taj par zaleti se Gavro prema mjestu gdje je žena stajala i mal je ne obori s
               djetetom, ali iznenada priskoči Gubec, uhvati konja za uzde, a žena odvuče se
               plačući. Konj stade, stari se Tahi zapanji i pogleda seljaka.</p>
            <p>- Tko si ti? - upita Tahi.</p>
            <p>- Matija Gubec - odgovori seljak mirno ali odvažno.</p>
            <p>Gospodar strignu okom po Gubcu.</p>
            <p>- Gubec? Gubec? - zapita. - Ta da! Ti si iz Gornje Stubice, je l'?</p>
            <p>- Jesam, vaša milosti!</p>
            <p>- Onaj krivi prorok, onaj seljački bog - primijeti porugljivo gospodar - moj
               kmet.</p>
            <p>- Kmet gospoštine stubičke - odvrati Gubec mirno.</p>
            <p>- Šta tražiš, rijetki goste, kakovu milost? - zapita Tahi - ohol si, čujem; još te
               nijesam vidio.</p>
            <p>- Ne dođoh tražiti milosti - nastavi seljak - već pravo.</p>
            <p>- Kmet pravo? - začudi se Tahi.</p>
            <p>- Da, milosti vaša, dočuo sam da vaša milost upisuje naše mladiće u konjanike.</p>
            <p>- Da, pa šta onda?</p>
            <p>- Čujem da je upisan i Đuro Mogaić iz Stubice, sin moje sestre.</p>
            <p>- A da! Mogaić! Jest! - dosjeti se Tahi.</p>
            <p>- Ali Đuro je slobodnjak - reče Gubec - on nije vezan ići nego u bansku vojsku, pa se
               sada ženi.</p>
            <p>- Što sve to tebe košta?</p>
            <p>- Ja sam mu ujak, mjesto oca i majke! Na brizi mi je, pa dođoh sjetiti vaše
               gospodstvo.</p>
            <p>- Što slobodnjak! - otresnu se Tahi - briga mene, sa mnom će u katane. Ne smije se
               ženiti. Sad znaš. Mora sa mnom. Nevaljalac je, buni kuću.</p>
            <p>- Slobodan je čovjek - odvrati Gubac mirno - ne mora u vojsku, može se ženiti.</p>
            <p>- Ferko! - zakriješti s prozora gospoja Jelena - pa ti sve to mirno slušaš.</p>
            <p>- Da, ne mora! - planu Tahi i dingu bič - da, ne mora, seljačka psino - i zamahnu na
               Gupca.</p>
            <p>- Stanite gospodine - odvrati seljak i pogledav Taha, ozbiljno podignu ruku. - Mene
               nije udarila nego turska sablja u službi kraljevoj. - Gospodaru susjedgradskomu klonu
               ruka. Zažmiri i ošinu okom seljaka, a ovaj će:</p>
            <p>- Recite mi, milostivi gospodine, što kanite s Đurom?</p>
            <p>- To ćeš zamalo vidjeti, huljo, ali međutim velim, čuvaj svoj pasji jezik; ne izlazi
               iz kuće jer ću te inače na samu nedjelju pred stubičkom crkvom dati upregnuti pod
               jaram - kriknu Tahi i pođe brzim korakom prema nutarnjem gradu. Ali seljak stisnu
               zube, stisnu šake, pogleda prema visokoj gradini i šapnu:</p>
            <p>- I ti ćeš zamalo vidjeti, krvopija! - Zatim pođe hrlo niz brdo u selo.</p>
         </div>
         <div type="chapter">
            <head>VII.</head>
            <p>Visoko je lebdio mjesec nad Brdovcem, a lišće stojeći nepomično ljeskalo se od
               mjesečine poput srebra: ni duše nijesi čuo; - u prozorima sela bijaše svuda tamno,
               samo iz jedne kolibe titrala je luč. Za ogradom te kolibe stajaše Jana, a pred njom
               mladi Đuro Mogaić. Djevojka prislanjala se laktima na ogradu, a lice okrenula prema
               mjesecu. Tamne su joj oči čudnovato plamtjele, sve u nebo gledale, a lice joj se
               smiješilo kanda mlada o raju sanja. Đuro se prislonio uz stup i gledao mladu, pa se
               je nije nagledati mogao.</p>
            <p>- Jano - reče mladić mekanim glasom - je l' ti pravo da je tako došlo?</p>
            <p>- I još pitaš, Đuro - odvrati smiješeći se mlada. - Znala sam i vjerovala da me
               prevariti nećeš jer si poštena duša, ali nijesam ni sanjala da ću toli brzo tvojom
               biti. Čisto me je strah, i gotovo ne vjerujem toj brzoj sreći.</p>
            <p>- Zar te je mene strah? - zapita mladić.</p>
            <p>- Vidiš ga! Misliš da te se bojim! A ja! Ja se nijedne muške glave ne bojim. I zašto?
               Ali nekako mi se glava zavrtila kad si mi ono rekao da te hoće odvesti na Turke, i
               onda da ćemo se zakratko vjenčati. Nijesam znala bih li plakala, bih li se smijala.
               Čisto mi se miješa.</p>
            <p>- Ne boj se, Jano, i ta će glavobolja proći, za koji dan vidjet ćeš da je zbilja
               istina.</p>
            <p>- Gle - nastavi djevojka kroz šalu - prevario si me! Kakva je to, bože moj,
               neprilika.</p>
            <p>- Kakva neprilika? - začudi se Đuro.</p>
            <p>- Eh, ja sam ti marljiva prelja, i dosta sam, hvala bogu, naprela, ali malo je toga
               satkano, a još manje sašiveno. Gotovo me je sram!</p>
            <p>- Zato si ne tari glave, Jano, biti će i poslije kada.</p>
            <p>- Da, poslije, ali što će tvoji domari reći, kako će rubeninu na prste brojiti i pri
               svakoj žlici nabaciti mi da sam prazna došla pod krov. Ali nijesam bogami ja kriva.
               Ja sam htjela sve lijepo prirediti, i bilo bi gotovo da mi tata nije govorio: Ne
               kvari si u noć oči; ti ne znaš kolik je to dar od boga, a na svadbu možeš čekati i do
               trećih konopalja. - I ja sam nekako tako mislila i dosta se plakala, pa na, sad mi je
               pala svadba pred noge, a klupka još mi vise u zapećku. Čisto mi je žao.</p>
            <p>- Zar ti je žao za mene poći?</p>
            <p>- Idi - rasrdi se djevojka malko i lupnu vjerenika dlanom po plećima - kakve su to
               mrske šale? Nije li te boga strah da svaku riječ izvrćeš na zlo? Znaš li ti, da mi je
               žao poći za te, ne bih ni išla. Ali me boli da ću ti takova u kuću doći. Ako sam
               sirota, nijesam prosjakinja.</p>
            <p>- Vi'š, vi'š, kako je taj lončić prekipio - nasmjehnu se Đuro, i, uhvativ djevojku za
               oba ramena, pogleda joj veselo u lice. - Eh, Jano, dušo, ne motaj sada te pređe. Samo
               da si moja i moja. Za drugo me nije briga. Pa neka tko pisne na te, slomit ću mu
               kosti.</p>
            <p>Djevojka se lagacko izvinu ispod njegovih ruku i uzmaknu dva koraka, a on će
               dalje:</p>
            <p>- Bogme se od jutra nabrbljasmo, gledaj gdje je mjesec a gdje Stubica. Sad zbilja
               valja poći.</p>
            <p>- E, pa zbogom, srce moje, i sretno pošao, pak se čuvaj! - reče djevojka nježno.</p>
            <p>- Zbogom, Jano, laku noć! - odzdravi mladić pruživ joj ruku, koju ona plaho poniknute
               glave prihvati i potiho šapnu:</p>
            <p>- Laku noć, Đuro!</p>
            <p>Tako se rastaše mladi. Djevojka povrati se polagano preko vrta u kuću, a mladić
               zagrabi brže pri sjajnoj mjesečini put sela Zaprešića, od Zaprešića do krapinskog
               mosta i dalje preko Krapine pod brdom do Ivanca i da će krenuti k Bistri. Srce mu
               bijaše veselo, noge lagane, noć jasna, a vruća mu krvca nije ni ćutila noćnog hlada.
               Sve je mirno, tiho bilo po pustom svijetu, nijesi čuo ni cvrkuta ni kapljice; šuma,
               grmlje, kuće, sve kanda se je crnim kamenom stvorilo. Za selom Ivancem ide put pod
               brijegom, a šuma se spušta do ceste. Nadaleko pružio se put čisto bijel od mjesečine,
               ni crne piknje nije bilo vidjeti na njem. Ujedanput kanda je nešta iza grma šušnulo.
               Đuro stane. Nagnuv glavu prisluškivao je časak. Ništa, ni daha. Pođe dalje. Ali čuj!
               I ope nešta, kao mrmor čovječjeg glasa. Mladića zgrabi nešta za srce. Stisnuv
               drenovaču jače, poče polaganije koracati, gotovo je čuo kako mu srce kuca. Ali skoro
               skoči mu od stida krv u lica. Nakašljav se, stupao je brže, jače i poče u pol glasa
               pjevati pjesmicu. Sad je minuo kraj velika grma koji se je sagibao na cestu. Mladić
               pođe dva koraka, ali ujedanput nešta zažvižnu. Prije nego će krenuti glavom, zamrači
               mu se pred očima, i netko ga trgnu, da je poleđice pao na zemlju. Oćuti da mu je
               netko bacio sukno preko glave i zatim ga povalio. Prestravljen poče otimati se nogama
               i rukama. Badava. U skrajnoj jarosti razabra da tu ima više ljudi. Jake mu šake
               svezaše konopcem ruke, noge i omotaše sukno jače oko glave, da nije mogao ni vidjeti,
               ni čuti, ni vikati, samo se čulo ispod pokrova muklo ručanje. Neviđeni napadači
               naprtiše svezanog mladića na konja i brzim kasom letješe uzbrdo-nizbrdo. Zakratko
               išlo se uz brijeg; Đuro razabra da su se velika vrata otvorila, da su konji unišli.
               Skinuše ga s konja, ponesoše ga nekamo dalje. Napokon oćuti kako ga posadiše na tvrdu
               zemlju te razvezaše noge. Sad mu skinu nepoznata ruka suknenu koprenu. Pred očima mu
               zaigra plamen baklje, koju je povisoko držao mrkoputan, crnobrad momak pod gvozdenom
               kacigom. Zatim se obazre. Ležao je na goloj zemlji u podzemnoj niskoj komori od
               kamena, bez prozora. Uz njega stajahu dva čovjeka, modro na vojničku odjevena, jedan
               riđ suhonja kudrave brade, a drugi debeljak srednjega stasa, drugih crnih brkova. Ti
               su ga ljudi valjda uhvatili bili. Mladić zastenja:</p>
            <p>- Pustite me, razbojnici, pustite me. Šta hoćete od mene? Šta sam vam učinio? Ako
               boga znate, riješite mi ruke. Pustite me, razbojnici!</p>
            <p>- Šuti, kujo! - kriknu debeli vojnik i lupi mladića konopcem preko glave, da mu je
               potekla krv. Svezani slobodnjak da pobjesni. Kao mahnit skoči na noge, ali u isti čas
               gurnu ga riđi oružnik drškom koplja u prsa, i mladić sruši se škripeći zubima u kut.
               Sad se otvoriše malena vratašca kroz koja se protisnu debela glava šiljasta nosa i
               uzvinutih brkova, glava Petra Bošnjaka.</p>
            <p>- Imate li ptića? - zapita Bošnjak.</p>
            <p>- Imamo Petre, imamo - nasmija se riđi oružnik pokazav prstom na Đuru - pred Bistrom
               uđe nam taj mladi piškor u mrežu, pa se praćka ko i vrag kad ga zaturaš u svetu
               vodu.</p>
            <p>- Ne priječi se, golube moj - prihvati Bošnjak ujedljivo - veseli se pače. Ej, divna
               li katane od tebe. Ala će se milostivi gospodin Tahi veseliti da si se upisao u
               njegovu vojsku.</p>
            <p>Mladiću nadimahu se prsa silovito.</p>
            <p>- Šuti, zlotvore! - kriknu Đuro - ja ne idem u Tahovu vojsku, ja sam slobodnjak,
               tužit ću ga kralju.</p>
            <p>- Tuži, tuži, golube moj - nastavi Petar - ali evo na žalost ova tvoja komorica nema
               prozora pa te kralj neće čuti. Znam što te peče: ženiti se hoće mladiću.</p>
            <p>- Jano moja, Jano! - zajeca mladić zdvojno.</p>
            <p>- Čekaj - dalje će Bošnjak - još si mlad. Za pet-šest godina, kad se povratiš, imat
               će ptica više perja, imat ćeš kada ženiti se ako ti Turci ne otpuhnu glave. Ajde,
               momci, idemo, a ti, slobodnjače moj, laku, slatku noć!</p>
            <p>Vojnici iziđoše za Petrom, koji zaključa vrata, a Đuro osta sam na goloj zemlji u
               mračnoj tamnici Franje Taha na Susjedgradu. Muklo jecajući od zdvojnosti prisloni
               vruću glavu na hladni kamen da ne poludi, moleći da mu bog sačuva zdravu pamet za
               osvetu.</p>
         </div>
         <div type="chapter">
            <head>VIII.</head>
            <p>Glasan plač tužnih majka razlijegao se po selima, gorke suze kvasile su grudu
               hrvatskih seljaka. Na konopcu tjerala je surova četa Tahovih oružnika u vojnike
               mladiće kmetske i slobodnjačke. Sto puta izvinu se kletva iz seljačke grudi prema
               visokim kulama Susjeda. Za Đuru Mogaića ne pitahu krvnici, ali je pitao Gubec, ali je
               pitala Jana. Badava, nigdje nema traga ni glasa Đuri. U noći je otišao iz Brdovca, a
               nije stigao u Stubicu. Nema ga, kanda ga je vjetar odnio.</p>
            <p>Gubec stajaše sred svoga dvorišta, rukama podbočiv se gledao je mrko u zemlju.</p>
            <p>- Da - šaptaše u pol glasa - rekao mi je: »To ćeš zamalo vidjeti«, i ja mu odgovorih:
               »I ti ćeš zamalo vidjeti.« Da, da, to su Tahovi nokti.</p>
            <p>Pred Gupcem plakala je stojeći Jana, a na klupi pod orahom sjeđaše poniknute glave
               Jurko. Jana stiščući rukama srce stenjala je u sav glas, guste suze kapale joj iz
               nabreklih očiju niz lica. Napokon kleknu, posegnu zdvojno za Gupčevim koljenima te
               zavrisnu uhvativ se rukom za glavu:</p>
            <p>- Zaklinjem vas živim bogom, zaklinjem vas krvi Isusovom, pomozite, kume Mato; ako vi
               ne pomognete, neće ni anđeli nebeski.</p>
            <p>- Umiri se, Jano - reče Gubec položiv ruku na glavu bijedne mladice, i velika suza
               izvi mu se na oko - pokušat ću još jednu.</p>
            <p>I drugi put pođe Mato na Susjed, a s njim i brdovački župnik Ivan Babić. Na gradu,
               pod gradom vrvjeli konjanici; još ove noći imao je gospodin Taha krenuti s četom u
               Mađarsku. Gospodar susjedgradski pusti ih preda se. Ponajprije govorio mu je Gubec, a
               poslije pop neka za ime božje pusti Đuru. A Tahi odgovorio mirno:</p>
            <p>- Čudim vam se da Đuru od mene tražite; prije bih ga mogao ja od vas tražiti i pitati
               gdje je. Bio sam se, Mato, na te čitavo razljutio, ali se predomislih. Istina je,
               Đuro je slobodnjak; ne treba mi ga. U mojem ga gradu nema. Nek se slobodno ženi.
               Zbogom!</p>
            <p>Kmet i pop povratiše se tužne duše u Brdovac. Nije li slagao taj gospodin, pitaše se
               seljak. Jest, bez sumnje. Tada prođe kraj njih mladi Andrija Horvat, otjerani sluga
               gospoje Heningove.</p>
            <p>- Andro! - zovnu ga Gubec - hodi amo, imam ti reći riječ. Ove noći poći će Tahi sa
               četom u Mađarsku.</p>
            <p>- Pak? - zapita Andro.</p>
            <p>- Poteci, što te noge nose, do Susjeda. Zavuci se u šumu nad cestom, kuda vojska iz
               sela proći mora.</p>
            <p>- Čemu to?</p>
            <p>- Hoćeš li se osvetiti Tahu? - zapita Gubec.</p>
            <p>- I sto puta - planu Andro.</p>
            <p>- Dobro; učini kako ti rekoh, i kad bude vojska prolazila zavikni iz šume što ti grlo
               dade ove riječi: »Đuro Mogaiću, Jana te zove.« Dobro pazi, hoće li se tko ozvati.
               Raspitaj se koliko je oružnika ostalo na gradu. Pa onda vrati se što brže amo i
               potraži me u kući Ilije Gregorića.</p>
            <p>Andro zinu i gledaše časak u čudu Gupca, zatim zažmiru, kimnu glavom i poleti putem
               prema Zaprešiću; Gubec pako oprosti se za župnikom i pođe u kuću svoga kuma
               Ilije.</p>
            <p>Lagano tecijahu noćne ure, a potiho govoreći sjeđahu za stolom Mato i Ilija. Djeca
               bješe odavna legla. Već bje i jedna luč dogorjela, a Kata zataknu drugu na stup
               tarući snene oči. Ujedanput zalaja pas, seljaci digoše glavu, i odmah zatim kucnu
               netko na prozor. Kata otvori, i u sobu uđe Andro zaprašen, usopljen, i pusti se kao
               kamen na klupu uzdahnuv: »Ah!«, tarući rukavom znoj sa čela.</p>
            <p>- Govori! - viknu Mato dignuv se napol za stolom.</p>
            <p>- Vina dajte! - promuca Andro, posegnu za vrčem i potegnu do dna - hvala bogu te sam
               ovdje. Dakle čuj! Dođoh do Ivanca. Ondje ostavih cestu, zakrenuh uz brijeg. Na pol
               brda vukao sam se uz cestu kroz šipak i grm i trn. Gledajte, ruke su mi čisto krvave.
               Kraj crkvice svetog Martina spustih se u klanac, a poslije se uspeh na drugi brijeg
               upravo nad cestom u Zagreb. Dosta je strm, a šuma gusta. Na drugoj strani na brijegu
               stajao je Susjedgrad sa svijetlim prozorima, kao crn rogat mačak sa vatrenim očima. U
               selu dolje gorjele su vatre, a oko njih miješali se vojnici na konjima. Čuo sam dobro
               kako se tu vikalo i klelo, kako sablje zvekeću. Popeh se na star, debeo grabar. Tu
               sam među granama ležao potrbuške kao mačka kad vreba na vrapca. Ujedanput zatrubi s
               grada trublja, a za njom deset trubalja u selu. Konjanici skupili se u redove, sablje
               i koplje ljeskalo se o mjesečini. Vrata grada otvoriše se, a iz grada iziđe povorka.
               Ponajprije konjik krupan pod velikim kalpakom. Vidio sam samo njegov crn oris na
               obronku brda. To je Tahi bio, bog ga ubio! Za njim drugi konjanici pod oružjem, ali
               bilo je i pješaka bez oružja, koje su konjanici na konopcu pred sobom tjerali. To su
               naši dječaci koje je Tahi na silu povukao u vojsku. Uh! grlo mi gori. Dajte mi
               vina!</p>
            <p>- Pij, pa kazuj dalje - zaviknu Gubec izvaliv oči na Andriju.</p>
            <p>- Sad - nastavi Andro okrijepiv se i cmoknuv jezikom - krenu sva četa i Tahi cestom
               put Zagreba. Već je gotovo četa poda mnom bila. Ja stisni glavu među grabrove grane
               pa zatuli u svijet: »Đuro Mogaiću, zove te Jana!« Ali u taj par ozva se iz čete bolan
               glas: »Jano, moja Jano!«, i jedan između pješaka sruši se na zemlju.</p>
            <p>- Ha - lupi Gubec bijesno šakom o stol - to je Đuro, moj Đuro.</p>
            <p>- Ne znam tko je - odvrati Andrija - ali vidio sam kako su toga čovjeka pobrali i na
               konja naprtili. Dvojica, trojica izbaciše puške na moju stranu. Zrna hvala bogu
               oćutio nijesam, samo sam čuo kako hitac među bregovima odjekuje. Četa pođe dalje i
               sve se umiri. Tad siđoh u selo i ondje mi reče Filipčić da u gradu ima do šezdeset
               oružnika sa puškama i dosta lumbarda. Pa onda - evo me kod vas. Je li to ta tvoja
               osveta, Gupče?</p>
            <p>- Jesi li čuo kume Ilija - viknu Gubec zgrčiv šake na stolu - to je moj Đuro bio, moj
               Đuro. Kao pseto odvukoše ga razbojnici. A krvnik Tahi reče da ga nema na gradu;
               velikaš je to rekao, plemić je slagao! - Ilija Gregorić odvrati mirno:</p>
            <p>- Ne žesti se, kume Matija. Sad znamo sigurno šta je i što raditi valja.</p>
            <p>- Da - odvrati ozbiljno - u ime boga radimo! Andro, reci Ivanu Sabovu, nek dođe sutra
               k meni u Stubicu. Ti Ilija, znaš svoje ljude; zađi u Zaprešić, Stupnik, Stenjevec,
               Trgovinu, ja ću ondje za gorom raditi, a ti, Andro, poći ćeš u Mokrice pa reci
               gospodinu Stjepanu da je za osam dana mlad mjesec, a o mlađu da će se dići kuka i
               motika.</p>
            <p>Tako naredi Gubec; Ilija i Andro pristaše uz njega, kuma pako Kata, povevši kuma
               Gupca do sjenika, poželi mu: »Laku noć.«</p>
            <p>*</p>
            <p>Osam dana je minulo. Tahi je valjda u Mađarskoj. Krajina je mirna, nigdje nema od
               seljaka protivštine, nigdje prigovora. Sve se radi kao obično, sve šuti kao nijemo.
               »Psi postaše janjci!« reče kroz šalu Petar Bošnjak Petru Petričeviću, kastelanu
               susjedskomu.</p>
            <p>Došla je noć, dođe i na nebo mlađ. Selo pod Susjedom bijaše ko mrtvo, sve je spavalo.
               A i na gradu sve je usnulo - izim tornjara i gospođe Jelene. Tahova drugarica sjeđaše
               u malenoj, modrim tapetama obloženoj sobi za velikim stolom. Na stolu gorjela je
               svjetiljka kojoj je slabo svjetlilo drhtalo u sumračnoj sobi i čudno igralo na
               starinskoj slici Dore Arlandove.</p>
            <p>Odjevena dugom bijelom haljom, pod širokom kapom sjeđaše blijeda gospoja Jelena,
               upirući svoju glavu u lakat. Crne su joj oči bludile po vješto slikanoj knjizi koja
               je pred njom ležala. Molila je večernju molitvu sred te noćne tišine. U jedan hip
               puče lumbarda. Gospoja prenu se, problijedi, skoči na noge. Sad puče druga, treća
               lumbarda. Iz sela zazvoni zvonce svetoga Martina, Jelena stade drhtati, a sad se čuo
               krič, zveket. Prestravljena poleti Jelena k prozoru i otvori ga žestoko.</p>
            <p>- Jao! - zavrisnu. Užasnu sliku ožari mjesec. Cijelo susjedsko brdo bijaše osuto
               kopljem, kosama, puškama. Vika, cika, urlanje razlijegalo se tamnom noći. Uto provali
               u sobu napol obučen sin joj Gavro.</p>
            <p>- Majko! - zavapi zdvojno - propali smo! Seljaci udariše na grad.</p>
            <p>- Neka udare - viknu Jelena bijesno, i oči joj zaplamtješe - branit ćemo se.</p>
            <p>- Zaludu - odvrati mladić - već sijeku sjekirama gradska vrata, penju se po ljestvama
               uza zid.</p>
            <p>- Nek sipaju vatru iz lumbarda na psine - kriknu Jelena.</p>
            <p>- Badava. Ta Petričević to čini, a i Petar. Zrno leti u jato, deset ih se svali, a
               stotinu udari nanovo.</p>
            <p>Jače zacinka zvono, jače zaurla svjetina; sad pucaju male puške, samo pokadšto
               lumbarda; sad nešta tresnu, i do neba grmnu urnebes. Razvaljena su vrata, mahnita
               struja seljaštva provali poput bujice u grad. Blijed, krvav doleti Petričević u
               sobu.</p>
            <p>- Spasite se - viknu - milostiva gospo, ako boga znate! Seljaci poklaše nam oružnike.
               Ivan Gušić vodi mužadiju. Petar Bošnjak je ranjen, vođi oružnika Bartakoviću odrubiše
               kosom glavu, na tornju vije se zastava Uršule Heningove. Spasite se!</p>
            <p>- Neću - odvrati dršćući od ljutine ali ponosito Jelena - neka dođu! Ti, sine, i vi,
               Petričeviću, vi ostanite tuj!</p>
            <p>Sve slabiji bijaše zveket, zvonce umuknu. Kadgođ puknu puška, kadgod začu se krič,
               ali svuda je ljudstvo žamorilo poput mora. Čopor se primaknu bliže, vrata se otvore,
               uniđe velik oružnik držeći sjekiru i okrenu se proti bijesnoj rulji koja u sobu
               provaliti htjede. Bijesno mahaše oružnik sjekirom oko sebe. Jedan, dva, deset seljaka
               pade od njegova udarca, ali puče samokres i krvav, mrtav sruši se vjerni oružnik pred
               noge Jelenine, koja se je strepeći rukama hvatala zida.</p>
            <p>- Propao Tahi, propala Tahovka! - grmilo je po hodnicima grada, a unutra navali
               razjarena četa seljaka.</p>
            <p>- Stan'te! - kriknu jak glas. Seljaci se smiriše. U sobu stupi crn, ražaren, gologlav
               s krvavom sabljom u ruci gospodin Stjepko Gregorijanec, a uz njega sva rasplamtjela
               gospoja Uršula. Blijede joj se oči krijesile, lica joj gorjela, a usne joj se
               stiskale.</p>
            <p>- Gospojo Jeleno Tahova - prihvati žestoko Stjepko, obrisav krvavu sablju kabanicom -
               dovedosmo u ovaj grad pravu gospodaricu Uršulu Heningovu. Vaše gospodstvo je
               minulo.</p>
            <p>- Da, ohola Zrinjska kćeri! - viknu Uršula - zgazili smo glavu đavolskoj zmiji. Ti
               očinski dvori opet su moji. Zdravo da si, Doro Arlandova - okrenu se prema slici -
               vidiš li sada da priča laže. A vi, dobri ljudi - doviknu seljacima - uzmite, grabite,
               ja neću ni mrve toga krvničkoga blaga!</p>
            <p>Jelena stvori se kamenom, samo oko plamćaše joj plamenom bjesnoće.</p>
            <p>- Gospojo - reče Stjepko - pravi gospodari dođoše, krivim valja se seliti. Petričević
               neka slobodno vas i vaše sinove povede u Zagreb, jer je već i Stubica naša. U selu
               vas čekaju kola.</p>
            <p>Jelena podignu glavu i reče mirno:</p>
            <p>- Gospojo Uršulo! Razbojnice! Ne zaboravih vam toga do groba. Ne laže priča o Dori.
               Pamtite si moju riječ: Zub za zub, krv za krv do zadnje kapi!</p>
            <p>Uhvativ sina za ruku ostavi Jelena sa kastelanom grad gdje su po zidinama seljaci
               urlajući dijelili bogatstvo Tahovo, i kad je ponižena gospa već podaleko odmakla bila
               od Susjeda, čula se jošte kroz noć vika:</p>
            <p>- Propao Tahi!</p>
         </div>
         <div type="chapter">
            <head>IX.</head>
            <p>U Mokricama bijaše danas vrlo veselo. Gospodin podban slavio je svoj rođendan u kolu
               rodbine i prijateljâ, hrvatskih velikaša i plemića. Tu bijaše mu sin Stjepko, živ
               goropadnik, sa svojom ženom, nježnom, crnookom Martom, tu i drugi sin Baltazar,
               slabić i mlitav, tu druga mu žena Dora Mrnjavićeva. I gospoja Heningova dođe sa
               Susjedgrada, gdje je sama boravila, dočim su joj neudate kćeri, lijepa djevica Sofija
               i dvije djevojčice, Anastazija i Kata, rad veće sigurnosti u to burno vrijeme živjele
               kod gospodina Stjepka Gregorijanca u Mokricama. Ali bilo je i dalekih gosti; čak iz
               Zagorja prispješe na veselje Martine sestre: ohola i silovita Anka sa mužem Mihajlom
               Konjskim od Konjščine, bogata Kunigunda i zakoniti joj drug Mato Kerečenj iz
               Turništa. Povrh toga i strana gospoda, braća Mihajlo i Luka Sekelj iz Ormužda, Gašo
               Drušković i Frane Mrnjavić, podžupani slavne županije zagrebačke, Mijo Vurnović,
               ozbiljan Turopoljac, junački plemić Tomo Milić, Mihajlo, župnik od Svete Nedjelje,
               otac Didak, gvardijan samoborskih fratara, i više svjetske i duhovne gospode - ali
               začudo sami Hrvati. Otac se je Didak sjedeći za objedom kraj gospodina Konjskoga,
               tomu nemalo čudio.</p>
            <p>- Kako je to, egregie domine - zapita gvardijan susjeda - da nam se danas kranjska
               gospoda iznevjeriše? Mokrice stoje na kranjskoj zemlji i gospodi od Kostanjevice,
               Turnograda i Krškoga upravo pred nosom. Ne vidim tu ni Joška, ni Vuka Turna, ni
               Valvazorâ, ni Auersperga, ni Lamberga. Inače ta gospoda rado amo zalaze, navlastito
               kapetan Uskoka, Joško Turn, komu je zelenika gospodina Ambroza osobito mila. Kako je
               to?</p>
            <p>- Nijesmo ih ni pozvali - odvrati gospodin Konjski - radi se o domaćem, o hrvatskom
               poslu, a pri tom nemaju kranjski susjedi šta raditi. Molim vas, časni oče, ta to su
               ionako sami Nijemci.</p>
            <p>Gvardijan kimnu glavom i ne smjede dalje pitati za taj nejasni posao, već je dalje
               glodao batak masne purice.</p>
            <p>Obilna gozba primaknu se kraju. U gromko klicanje: Vivat dominus Ambrosius!
               zazveknuše još jednom pune čaše, društvo se dignu, gvardijan izmoli molitvicu, a
               gosti razilazili se smijući i šaleći se dugim hodnicima, prostranim dvorištem i
               hladovitim perivojem mokričkog grada. I gospodinu Ambrozu prohtjelo se nešto svježa
               zraka, te zato siđe niz široke kamene stube u dvorište, gdje se je cijelo klupko
               plemenitih gospođa pustilo bilo u živo čevrljanje, a među njima i Marta
               Gregorijančeva.</p>
            <p>- Gospo snaho - viknu podban opaziv Martu - dobro da se na te namjerih. Pusti ženske
               priče, dođi za mnom, imam ti dvije-tri pametne reći. Ajdemo ovamo, na staro moje
               mjesto u hlad.</p>
            <p>- Po vašoj zapovijedi, gospodine taste - pokloni se Marta ponizno i pođe za
               Ambrozom.</p>
            <p>Na jednoj strani gradskog dvorišta razapinjao se ogroman bršljan uz zid sve do
               drugoga sprata oplićući tamnim lišćem i stupove svedenih trijemova. Pod hladom
               bršljana stajahu stol i tri sjedala od kamena. Tu je gospodin podban za danje sparine
               rado sjedio; amo sjede i sad, a do njega i gospoja Marta. Ambroz nasloni se jednim
               laktom na stol, prebaci noge, prođe sa pet prsti kroz sijedu bradu, pa će Marti:</p>
            <p>- Vidiš li, snaho draga, onog blijedog crnookog mladića koji eno do stuba šuteći među
               plemićima stoji i malo mari za vinske dosjetke časnoga gvardijana, već sve postrance
               gleda kako djevojčice po dvorištu skaču?</p>
            <p>- Tomu Milića mislite, gospodine taste?</p>
            <p>- Da snaho mila! Kako ti se sviđa mladić? Nije li lijep junak?</p>
            <p>- Jest - odvrati Marta.</p>
            <p>- I valjan je.</p>
            <p>- Hvale ga, gospodine taste; ja bar nijesam zle riječi na njega čula.</p>
            <p>- I vrijedan je hvale. Ti me, vidim, nekako čudno gledaš, kako te evo za lijepa
               mladića ispitujem; ti misliš, šta taj Milić mene košta; ja sam već donijela svoj dio.
               Nu pitam te jer si pametna, i premda si ženska glava, lakše je tebi govoriti nego
               tvomu mužu, momu Stjepku, koji je vazda ko nabita puška. Ti mi budi na pomoći.</p>
            <p>- Zapovijedajte, gospodine taste moj i oče moj - nasmjehnu se Marta.</p>
            <p>- Pa dobro. Tomo je sin moga pokojnog prijatelja Ivana. Milići su dobra kuća, stara
               hrvatska krv i poštene duše. Nijesu doduše velikaši, samo su šljivari, ali dobri
               gospodari, vrli junaci, pobožni ljudi, nigdje im nema prigovora. K tomu su im gospoda
               Zrinjska veliki prijatelji i zaštitnici. Ja i Tomin otac pobratismo se za mlada. Kad
               se oženih sa svojom prvom ženom, Veronikom Stubičkom - bog joj dao duši lako - bio mi
               je Ivan vjenčani kum; obojica služasmo gospodu Zrinjsku, obojica bijasmo skromni
               plemići. Kad sam ono zrinjski kastelan bio u Lukavcu, zgodi mi se velika neprilika.
               Bilo je nesreće, a ja se posve istrošio. Odakle novaca? Potužim se pobratimu. A on?
               Založi jedno svoje imanje, donese mi dvije vrećice žutih cekina i dade mi ih bez
               zaloga, bez kamata na poštenu bradu. Izbavi me. Eto, nije li to pošten čovjek bio?
               Pomože me bog. Postah bogataš, postah velikaš, otplatih cekine - ali ostah dužnik,
               jer, reci sama, takovo se pošteno srce ne naplaćuje zlatom. Nije bilo prilike da mu
               se odužim. Ivan umre, a postavi mene jedincu za štitnika. Sveta je to i presveta
               dužnost. Ne bih mogao mirno u grob da se ne riješim duga, da ne usrećim štićenika.
               Tomo se vrgo u oca. Poštenjak, kremenjak, vrijedan da bude sretan. A gdje raste
               sreća, pitam ja? Zar po našim zborovima i sudovima, gdje se gospoda čupaju kao psi za
               kost? Zar po krvavom razbojištu, gdje nosiš glavu u torbi? Slava cvate ondje, da, ali
               slava nije sreća. Jedini perivoj sreće, draga snaho, jest krov pod kojim te čeka
               vjerna žena; tvoja kuća ko i božja crkva, a žena joj anđeo čuvar, ako nota bene nije
               vrag, ako je namjera dobra. Na ženskom srcu minu sve brige i jadi, da, i kroz ženine
               suze sijeva ti raj božji. Zato i tjeram mušku mladež pod vaš slatki jaram čim se
               pomole brci, neka ne živu kao pusti cigani. Bome sam i Stjepka. Ti znaš kakov je to
               tresisvijet, i da mu kadšto ženska uzica ne škodi. Dobro sam, hvala bogu, pogodio,
               jer ste vi Heningovice dobre djevojke. Eto, tu je kraju konac. Pogađaš li, snaho?</p>
            <p>- Nijesu mi vaše riječi posve jasne, dragi oče.</p>
            <p>- Ali ti nešta blisiče, je l'? Čekaj da ti posvijetlim. Bi l' ti Tomu za svaka?</p>
            <p>- Zar sa Sofikom? - zapita u čudu Marta.</p>
            <p>- Da s kim? Vi zrele poudale ste se, a Stazika i Katica jedva su skočile iz
               kolijevke.</p>
            <p>- Ali kako se namjeriste na Sofiku?</p>
            <p>- Tako kako se Sofika na Tomu namjerila.</p>
            <p>- Ne razumijem vas, gospodine taste.</p>
            <p>- Oj, mudra Marto? Gdje ti je pamet, gdje su ti oči? Da zbilja! Ti si udata, ti si
               majka, oslabio ti je očinji vid. Tomo bi zaklao turskoga cara, ali od ženske suknje
               plaši se kao miš od mačka. I ako ga što uhvati, pregrizao bi si prije jezik neg će
               komu i pisnuti. Samo meni kazuje sve ko i popu na ispovijedi. I reče mi sve. Joj!
               Joj! da ti je čuti bilo tu litaniju. Spopalo ga kao vrućica, no baš sam mu se čitavo
               nasmijao u mlade brkove. Tomo dolazi često u ove dvore, ovdje je i Sofija, a ti znaš
               kako to biva kad se muško i žensko nasred puta sretnu, a oboje kad je mlado i ludo.
               Kremen i ocjel, snaho moja! Kako neće iskre biti! On dakako nije pisnuo, ni ona, ali
               mi veli Tomo da ga je nekako čudno pogledala i brzo okom od njega svrnula, mučala,
               žarila se i koješta bez smisla govorila. Kad je tako, Tomo, rekoh mu, zbila se
               nesreća jer ste oboje poludjeli, i samo pop može vam pamet izliječiti. Počeo sam i ja
               iz prikrajka motriti Sofiku. Snaho moja, vjeruj mi, sestra ti je ribica koja na udici
               skače pa se veseli da ju je ribar ulovio. Vidiš, draga Marto, kad sam to dvoje mladih
               zatekao, čisto mi se srce smijalo ter si rekoh: Ako bog da, imat će tu pop posla, i
               neću mirovati dok ih ne spravimo pod jedan krov. Reci ti, Marto, kako ti se sviđa
               Milić, bi li ga htjela za svaka?</p>
            <p>- Ja bih za sebe - odvrati Marta - od srca rado, gospodine taste, jer koga vi
               zagovarate, mora uistinu zlata vrijedan biti. Navlaš, ako Sofika uz njega pristaje.
               Srdim se na nevaljanku: inače mi svaku najmanju povjeruje, ali o tom poslu nije mi
               baš ni cigle prišapnula; sjećam se pače kako se je Miliću dva-tri puta živo
               narugala.</p>
            <p>- Eto na! - nasmija se Ambroz od srca - to je prava ženska politika, pa da nije
               istina da je Eva u raju od zmije jabuku primila! Takve ste vi.</p>
            <p>Marta porumeni malko, zatim nastavi:</p>
            <p>- Nu ima tu velika neprilika.</p>
            <p>- Kakva zaboga?</p>
            <p>- Ne znam šta će mi na to reći gospođa majka. Ta vi je najbolje poznajete, gospodine
               taste. Vrlo je gospodska. Nije okrutna ali dokraja ponosita, neće nego velikaškog ili
               bogataškog sina za zeta. To sam sto puta od nje čula. A i tvrde je volje, ne bi
               popustila, da se gora na nju sruši. K tomu je jari i moja sestra Anka, koja se je uz
               gospodina Konjskoga prevrnula u veliku velikašicu. Toga se bojim.</p>
            <p>- Ne boj se, kćeri moja - umiri Ambroz snahu - te dvije ženske uzimljem na svoj
               račun. Dotjerao sam za svoga vijeka pokoju vragometnu pravdu, bome ću i te dvije žene
               pokrstiti. Velikaš! Vidiš. Ludosti! Pa šta su bili Heningovci, šta Gregorijanci?
               Šljivari, snaho, mali plemići, pa se božjom pomoći poslije do magnatstva popeli. A to
               će moći i Tomo. Boljar je onaj kome je srce i poštenje bolje, a pravi velikaš onaj
               koji je po sebi a ne po sisi velik postao. Ti, snaho, pozovi najprije preda se Sofiku
               i zaviri joj ljudski u srce. Nemoj okolišati, već ju pograbi pravo, zdravo za dušu.
               Ako se je malo zbilja opekla, a ti natukni onako s daleka materi. Ti to znaš, pa ćeš
               gospoju Uršulu lakše predobiti svojom mudrijom negoli Anka svojom gospoštinom. Znam
               da tebi više vjeruje. Tako radi, to je moja želja, a bog mi je svjedok da tvojoj
               sestri dobro želim. Hoćeš li, Marto? - zapita Ambroz dignuv se i pogladi Martu po
               licu.</p>
            <p>- Hoću, gospodine taste, vaša želja mi je zakon. Znam da se prava sreća samo na srcu
               graditi može, a ljubav da je od boga. Skupit ću svu svoju silu da izađe pa vašoj
               volji.</p>
            <p>- Hvala ti, dobra dušo - reče starac poljubiv snahu u čelo - bog blagoslovio tebe i
               tvoj porod. Sad idem među gospodu, jer imamo još važna dogovora, a ti radi kako
               znaš.</p>
            <p>Podban krenu ravno put kola gospode, koja su sred dvorišta vrlo živahno
               razgovarala.</p>
            <p>- Gospodo i braćo - reče - vrijeme je da se dogovorimo prije večere. Zato vas molim
               da pođete sa mnom u gornje stanove grada, a vi mladići imate kad poveseliti se sa
               ženskim svijetom. Doći će doba te će briga za državu i na vaša leđa pasti.</p>
            <p>Starija gospoda, a i sinovi, pođoše za podbanom uz stube, mladići pako razletješe se
               po perivoju. Marta se ogleda, ali u dvorištu ne bje već Milića, ne bje ni djevojaka.
               Mlada gospoja iziđe dakle iz grada da potraži mlađu sestru u velikom perivoju.
               Tražila je amo-tamo pod velikim drvećem, pod sjenom ogromnih jela i smreka, za
               cvatućim grmljem, ali nigdje Sofiki traga. Kadšto bi je čevrljajući zaustavile
               gospoje štono obilažahu po vrtu ter se smijahu veselim šalama oca Didaka. Napokon -
               bilo je dobrano podvečer - dođe dokraj perivoja, gdje se spušta vrt prema cesti.
               Dočuv s daleka nešta glasniji govor, a i Sofijin glas, zavuče se za grabrovu sjenku,
               odakle je neviđena sve razabrati mogla. Pred sjenkom stajaše Sofija, skrštenih ruku,
               poniknute glave, mladica nježna, puna lica, kojoj se je zlatolika kosa rasplivala na
               ramena svijetlomodre haljine. U crnim joj očima drhtaše suza, a drobne rumene usne
               bila je skupila u sladogorak smijeh. Uz nju opazi Marta mladoga Milića gdje Sofiji
               ponizno govori, a pred njom plakaše šuteći Jana, kći slijepca Jurka iz Brdovca. Milić
               progovori:</p>
            <p>- Oprostite mi, gospodično, te vas ovdje zaustavih. Kad se gospoda spremahu na
               dogovor, siđoh s grada na cestu. Tu sretnem ovu djevojku suznih očiju kako obilazi i
               sve plaho na grad gleda. Po odijelu razabrah da je Hrvatica i zapitah je što li ovdje
               traži. Odvrnu mi da traži vas, ali se boji ući u grad gdje je danas mnogo gospode.
               Ponudih joj da ću je dovesti k vama, i evo je!</p>
            <p>- I hvala vam za to, bilo vam za dušu, mladi gospodine - progovori kroz suze Jana -
               sad se već ne plašim, sad sam kod svoje sestre - kod gospodične Sofije.</p>
            <p>- Kod sestrice svoje, da, draga Jano - reče plemkinja mekim glasom pruživ seljakinji
               ruku. - Dobro mi došla i sreću našla: Dugo se ne vidjesmo, sirotice moja. Vidiš, zli
               ljudi ne dadu da mirno stanujem s gospojom majkom na Susjedu, pa moram ovdje biti kod
               sestre Marte. Govori, Janice, zašto me tražiš, kakva te sreća amo nosi?</p>
            <p>- Ah, nije sreća - zavrti seljakinja glavom - velika, velika nesreća.</p>
            <p>- Nesreća? Zaboga! Kakova nesreća, sirotice moja? - upita živo Sofija, pristupi k
               Jani i stavi joj ruku na rame.</p>
            <p>- Pa vi nijeste ništa čuli, ništa? - pogleda je seljakinja plaho.</p>
            <p>- Ništa, dušo, govori!</p>
            <p>Jana poniknuv nikom ne reče ništa. Lice joj porumeni, guste suze joj navrviše na oči,
               a dršćućom rukom gladeći pregaču zirnu na Milića.</p>
            <p>- Govori - ponovi Sofija - ne boj se, ovo je dobar gospodin.</p>
            <p>Jana dignu oči i pogleda Sofiju pogledom žalobitim, kao da joj srce puca.</p>
            <p>- Reći ću vam, gospodično - progovori kroz plač - moram, zato sam i došla. Imala sam
               se udati - - -</p>
            <p>- Udati? Za koga?</p>
            <p>- Za Đuru Mogaića, slobodnjaka iz Stubice.</p>
            <p>- Pak?</p>
            <p>- Pak - pak - oh - sve je propalo. Gospodin Tahi ga je odvukao po noći u soldate.
               Nema ga, nema od njega glasa. Možda su ga ranili, možda je, bože moj, mrtav, mrtav -
               i djevojka, pokriv si rukama lice, udari u glasan plač.</p>
            <p>- A je l' ti mladić drag?</p>
            <p>- Da l' mi je drag? Oh! Poslije boga najdraži na svijetu. Vi toga ne znate, vaše si
               srce još nije našlo dragoga -</p>
            <p>Sofija lagano zadrhta i porumeni.</p>
            <p>- Toga ne zna nitko komu se nije zadjelo u srce. Ni ja nijesam znala; sve sam mislila
               da se ljudi žene od navade. Ali sad kad sam ga izgubila, sad znam kako ti je kad je
               muška glava tvomu srcu prirasla da ne možeš ni jesti, ni piti, ni raditi, ni spavati,
               ni boga moliti, a da na njega ne pomisliš. Bože, bože! Što li sam kukavna zgriješila
               da je baš mene snašla na oči moje sreće tolika nesreća! Oh, sestrice moja - jecaše
               Jana zaboraviv se posve i uhvativ svojima Sofinu ruku - ako boga znaš, pomozi! Sestra
               si mi po mlijeku, gospodska kći. Tražila sam te na Susjedu - ali vas, plemenita
               gospodično, ne nađoh. K vašoj materi ne smjedoh poći jer je gospoja oštra, a ja
               sirota. Nemam nikoga od gospodskog roda doli vas. Evo, dođoh ovamo. Zaklinjem te,
               oslobodi mi ga. Učini to onomu mlijeku za ljubav što si ga pila. Pomozi, jer će me
               inače izjesti žalost. Kad jednom i tvoje srce osjeti šta je srcu drago, znati ćeš
               cijeniti koliko mi je duša jadna i čemerna.</p>
            <p>Plačući spusti Jana glavu na Sofine grudi, a ova privinu je k sebi. Suza sinu u oku
               mlade plemkinje, i gladeći rukom Janino čelo uze je tješiti:</p>
            <p>- Ne plači, sestrice, smiri se! Mogu si misliti da ti se ljuto trnje u srce zabolo,
               da te duša boli. Teško je kad se gubi milovanje. Ali što mogu, uradit ću. Dođi,
               pođimo na grad. Govorit ću gospodinu podbanu, on će najbolje pomoći. Je l' da može,
               gospodine Miliću? - okrenu se prema mladiću koji je tronutim srcem sav taj prizor
               gledao.</p>
            <p>- Može, gospodično - odvrati plemić - i mora. Janinu vjereniku je krivo učinjeno. A
               vjerujte, poštenja mi, da ću se i ja za tu sirotu pobrinuti.</p>
            <p>- Hvala vam, gospodine Miliću - reče djevojka, a iz suznih joj očiju sinu sva milota
               djevičanske duše.</p>
            <p>- Ja ne primam te hvale, gospodično - odvrati mladić plaho - nesreća je u svijetu da
               narav rađa takovih nakaza ko što je Tahi, nakaza kojim je tuđa nesreća najveća
               radost. Ali je sreća da ima poštenih srdaca koja cijene svojom dužnosti da tuđe jade
               izliječe služeći samo božjemu zakonu, zakonu ljubavi. Ostajte zdravo, gospodično!</p>
            <p>- Nećete li s nama u grad? - zapita bojažljivo Sofija.</p>
            <p>- Ne mogu - odvrati mladić - dolje u selu čeka me sluga sa konjem. Sjutra zorom moram
               osvanuti u Zagrebu, a imam još štošta urediti na svome imanju.</p>
            <p>- Pa zbogom, gospodine Tomo - reče mlada pridušenim glasom i poda oklijevajući
               mladiću ruku. Tomo je prihvati - prvi put u svom životu. Zadrhta kao da ga je dirnula
               munja. Silovito uzavri mu krv, srsi mu prođoše tijelom. Tu stajaše nepomičan, kanda
               su mu noge zakopane u zemlju, a stojeći gledao je u te djevojačke oči, stojeći
               stiskaše ovu malu, meku ručicu, kanda rukama drži zapis svog spasenja.</p>
            <p>Mala je ruka drhtala, drhtala je i Sofija poniknute, odvrnute glave. Očima joj sinu
               neko neobično, otajstveno svjetlo, kao zvijezda danica poslije tamne magle, licem joj
               zarudi žar poput proljetne ruže, a usnice pomicahu se, kanda šapću molitvu
               Gospodnju.</p>
            <p>- Zbogom! - šapnu djevojka i ne ode.</p>
            <p>- Zbogom! - istisnu mladić.</p>
            <p>Polagano pridignu djevojka oko, zjenica joj bljesnu čudno, obrazom joj munu u jedan
               mah radost i žalost; tiho, tihano reče:</p>
            <p>- Zbogom! Dođite skoro, dođite - sutra! - pa istrgnu ruku, uhvati Janu i pobrza hrlo
               prema gradu. Svijet se je pred njom miješao, nebo i zemlja se splinuše, i kroz plač
               zajeca Jani:</p>
            <p>- Sestrice, ćutim, ćutim koliko si nesretna.</p>
            <p>Upravo htjede zaokrenuti u drvored, ali pred nju stupi iznenada gospoja Marta.
               Djevojka trnu se i poniknu.</p>
            <p>- Odakle ti, sestro? - zapita Marta - već te dugo tražim po cijelom vrtu.</p>
            <p>- Ja sam - odvrati Sofija smetena - evo dovela Janu - sirotu - - -</p>
            <p>- Jano - reče Marta - pođider dalje prema gradu, sad ćemo za tobom.</p>
            <p>Kada je seljanka podaleko odmakla bila, zapita Marta ozbiljno:</p>
            <p>- Sofijo! Šta je s tobom?</p>
            <p>- Ni - ni - šta - zapenta Sofija. Ali Marta nastavi oštro i kratko:</p>
            <p>- Ti ljubiš mladoga Milića, je l'?</p>
            <p>Nu Sofija ne reče ništa; raskriliv ruke baci se sestri na grudi i zastenja kroz
               glasan plač:</p>
            <p>- Sestro, draga sestro moja!</p>
            <p>Marta uhvati zatravljenu djevicu pod ruku te je povede mučeći na grad.</p>
            <p>*</p>
            <p>Bilo je već dobrano podvečer. Danje svjetlo slabo je dopiralo u veliku dvoranu
               mokričkog grada, gdje je za dugim stolom vijećalo kolo hrvatske gospode, i staraca i
               zrelih muževa. Živi, žestoki ljudi, iskušani junaci, kadšto siloviti ali dobra srca.
               Čelo stola sjeđaše na visoku stolcu Ambroz, miran, pažljiv. Bijela mu brada bijaše
               reć bi od kamena, šake počivahu na stolu. Za njim stajaše Stjepko, žestok, goropadan.
               Oči bluđahu mu nemirno po dvorani. Bio je ko napeta puška, svaki čas bi planuo.
               Podalje sanjao je poniknute glave mlađi mu sin Baltazar; nezreo, blijed, drijeman,
               malo je mislio, ništa govorio. Turopoljac gospodin Vurnović gledaše, frčući brke,
               mirno preda se. Kad je tko progovorio, ošinuo bi ga samo malima, žacavim očima koje
               su kao krtu iz velike glave virile; ali kad je sam govorio, sjekao je svojim oštrim
               umom kao demeskinjom. Župnik Svete Nedjelje, čovjek krupna, crvena lica a crne kose,
               bočio se u kutu strižući očima kao ris. Konjski pružajući se na svojoj stolici
               govorio je hladno i lagano, prateći svoje razloge kažiprstom, dočim mu je svâk,
               gospodin Kerečenj, četverouglasta zagorska glava, stisnuta lica bljeskao mačjim
               očima, te više šakom po stolu lupao negoli umovao. Ćelavi starac Fran Mrnjavčić,
               kratkih brkova i duga nosa, potvrđivao je i pobijao tuđe misli samo klimajući i
               vrteći glavom, dočim mu je kršni, bradati drug Drušković sipao na jedan dušak deset
               saborskih artikula. Najveći bješnjaci bijahu krapinska braća Sekelji, oba
               crnomanjasta, oba ljuti risovi, koji su govoreći rukama prosijecali zrak. Za tim
               osobama bilo se savilo kolo drugoga plemstva, stojeći, sjedeći, plamteći, mozgajući,
               šuteći ili vičući.</p>
            <p>Napokon završi gospodin Ambroz burni dogovor pa će zvonkim, mirnim glasom:</p>
            <p>- Da, plemenita braćo i gospodo! Bogu je plakati kad omjerimo okom ostanke tužnih nam
               kraljevina. Sve se u njih zadijeva. Krpu po krpu trgaju nam sa živoga tijela. Što
               bijasmo nekad, što li smo sada? Nije li i najvećemu junaku knezu Nikoli Zrinjskomu
               zlo dotužilo, nije li se već više puta odrekao časti? Evo snova prijeti nam zlo.
               Turčin se miče, krši mir. Proklete zapoljske rane još nijesu zacijelile. A mi se
               koljemo međ sobom kao vuci. Zašto? Rad puste sebičnosti. Oh, domovino, što si
               dočekala! Petar Erdödi je junak, ali nije ban; pravda ne kroji se sabljom. Zavukao se
               amo i gospodin Tahi. Da vam izbrojim njegova razbojstva?</p>
            <p>- Znamo ih, znamo! ozvaše se glasovi.</p>
            <p>- Tahi uz pomoć bana - nastavi podban - hoće da bude našoj kraljevini gospodar, snubi
               prijatelja, miti slabiće. Zavladaj Tahi i njegova stranka, ode zakon, ode pravica,
               ode poštenje. Ta nije li već krivotvorio zakon? Seljaštvo nam gine, zdvaja. Recite
               što vam drago, seljak nosi na sebi božji lik, ima duše i srca. Tare ga turska sablja,
               bije ga gospodski bič, ubija ga glad. Suprotne li se on, gdje nam je vojska, gdje
               plug, gdje novac, gdje naša dična domovina? Što li nas čeka? Tursko ropstvo. Tahi bi
               to prežalio, postao bi begom kao Bošnjaci, ali hoćemo li mi izdati dom za svoju
               korist?</p>
            <p>- Nikad! - zagrmiše gosti, a Fran Mrnjavčić zavrti glavom.</p>
            <p>- Dobro! Neka se pogača lomi. Utecimo se najvišemu sudištu, saboru. Pođite svaki u
               svoj kraj, upućujte ljude, recite im da su Zrinjski i Frankopani uz nas, a kad nam
               stigne banski poziv, potecimo listom u Zagreb na sabor da oborimo Taha, nek se seli
               na svoju šomođsku pustaru. Je l' vam po volji što sam reko?</p>
            <p>- Jest! - Vivat dominus Ambrosius - zabuči plemstvo.</p>
            <p>- Dobro - reče Ambroz - ja ću - - -</p>
            <p>U taj par razlete se vrata širom. U dvoranu navali znojan, zaprašen, bez daha plemić
               Ivan Gušić. Svi se prenuše.</p>
            <p>- Čujte me, gospodo - progovori teško dišući došljak. - Jutros pođoh sa Susjeda u
               Zagreb. Imao sam kod suda posla. Obavih ga. Zakrenuh u krčmu. Bilo je tu začudo puno
               oružanih ljudi - gotovo svi pijani. Nijesu me poznavali, nijesu znali da služim
               gospoju Heningovu. Zavučem se u kut. Čujem kako kunu, kako se prijete. Kucnem se s
               pijanim susjedom, zapitam šta je. A on: »Eh, brate, mi smo banderijalci. Za dva dana
               povest će nas ban na tu staru beštiju na Susjedu. Ponijet ćemo i velikih pušaka.« -
               Ja se izvučem, poklopim konja i evo vam javljam da se spremite dok je vremena.</p>
            <p>- Ha! Izdajstvo! - uzjari se plemstvo. Po dvorani zaori bura.</p>
            <p>- Gospodo - viknu dršćući Ambroz - prije malo dana reče mi ban da neće dirnuti u moju
               punicu, nek ide pravda svojim putem. Pogazio je vjeru. Na noge se, da pozdravimo bana
               na pol puta!</p>
            <p>- Na noge se! - grmilo plemstvo razilazeći se iz dvorane.</p>
            <p>- Stjepko - reče Ambroz - reci punici da idem s njom na Susjed, nek se spremi, a ti
               priredi momčad ovdje; drugi će sa mnom. Poruči Miliću neka dođe - - -</p>
            <p>Dvorana bijaše gotovo prazna. Unutra provali Marta, sva blijeda.</p>
            <p>- Šta je, zaboga? - upita.</p>
            <p>- Okršaja, snaho - odgovori podban - zbilja, jesi li rekla majci za Milića?</p>
            <p>- Jesam.</p>
            <p>- A ona?</p>
            <p>- Ona odgovori: »Svoju kćer da dam šljivaru? Nikad.«</p>
            <p>Ambroz se trznu.</p>
            <p>- Vidjet ćemo! - reče poljubiv snahu u čelo - zbogom kćeri! Valja sada na posao.</p>
         </div>
         <div type="chapter">
            <head>X.</head>
            <p>U onom kutu gdje rijeka Krapina, idući sa sjevera, utiče u Savu, protežu se krajni
               zapadni bregovi Zagrebačke gore. Na kraju zadnjeg ogranka do rijeke Save stoji
               Susjedgrad, što ga je kralj Karlo Roberto dao podići već oko godine 1316. i za
               carinsku kulu i za obranu toga kraja. Od Zagreba sve do Susjeda pružaju se gorski
               ogranci od glavne kose prema ravnici u spodobi pitomih proplanaka i brežuljaka,
               pokritih selima, zaseocima, vinogradima i pašnjacima, a podalje za njima uspinje se
               tamnija šumovita gora, koje se nestrmo vrhovlje u lako savijenima crtama odbija od
               plavetnog neba. Među brežuljcima brzaju mali potočići kroz hladovite klance put Save.
               Nu na mjestu gdje se gora dotiče Save bregovi su strmiji, divljiji, klanci uži,
               potoci manji, a šuma gušća. Pred dosta strmim zasjekom među dva brda stoji tik Save
               samotan brijeg, pokriven niskim hrašćem, grabarjem, kupinom, trnjinom, šipkom i
               paprati.</p>
            <p>Na sjeveru dijeli taj brijeg od gore glavni drum idući od Zagreba; na jugu teče Sava,
               tako da se voda dodiruje okrajaka niske šume. Brijeg nije visok ali je dugačak. Od
               sela na istočnoj strani diže se voljko reć bi na stepenice, a na zapadu gubi se
               pomalo do ceste, koja se iza brda opet izvija k vodi; ali na jugu i sjeveru je strm,
               nepristupan. Na oduljenom hrptu brijega ističe se na istočnoj strani glavica poviša,
               a vrh te glavice sam grad Susjed, koji je samo po tom tvrd jer nasamu stoji. Jezgra
               je Susjeda veliko zdanje na četiri kuta, a dva poda; tu su gospodski stanovi, tu
               stara pivnica, tu podzemne tamnice, male niske komore od kamena, do kojih ne dopire
               ni tračak božjega svjetla. Ali podalje teku oko glavice kamene zidine na četiri
               strane, a na svakom je kraju ovelik toranj, od kojih je najjači onaj obli što se
               prema jugozapadu tik Save diže. U tom prostoru su nova pivnica, staje, družinske
               zgrade, stanovi za oružnike; tu stoji i prilično čislo gvozdenih lumbarda i
               dvopušaka. Prema selu i cesti od Zagreba bijaše na istočnoj, položitoj strani
               iskopana duboka jama, utvrđena pleterom i šiljastima stupovima. Brijegu na sjeveru
               puko je uzan klanac između dva brda. Bokovi su brda strmi, pokriva ih tamnozelena
               šuma iz koje se gdjegdje kraj staze ističe gola, siva klisura. Klancem vijuga se
               bistar potočić pod grmljem, preko mahovita kamenja, a uz potočić teče staza. Katkad
               zagiba se brdo u gole, kamene zakutke, a prođeš li tim putem dalje, gdje ništa ne
               čuješ do pljuskanja vode, do tajnovitog šuma lišća, otvara ti se pitoma dolinica,
               sred koje se kraj vode voljko njišu srebroliste vrbe, nad kojom pod vrhovima stoje
               rastresene kolibe sela Dolja. Na ušću klanca klopoću nedaleko ceste dva-tri drvena
               mlina, a zaviriš li dalje u hladoviti gorski zasjek, vidjet ćeš kako se stara crkvica
               svetoga Martina među bagremom i brezom prilijepila uza sivu golu klisuru.</p>
            <p>Čudna starica, ta kućica svetoga Martina, napol drvena na vidjelu svijeta, napol
               kamena u utrobi gorskoj. Svana vidiš joj sive stijene, mala okanca, drveni pocrnjeli
               krov, malen tornjić sa velikom jabukom. Uniđi. Tu je pridvorje. Nalijevo u kamenu
               zijeva duboka špilja, nadesno dižu se u zadak široke kamene stube, a gore gotska
               vratašca. Odanle možeš u goru. Pod stubama stoji stara prodikaonica od surova kamena
               na četiri ugla, a na njoj od nevješte ruke isklesana zvijezda poput Salamunova slova;
               pod njom vode te niska vrata pred oltar priproste crkvice. Tiho je tuj, gotovo se
               plašiš. Između kamenja prodire koji tračak sunca u špilju, ovdje-ondje niče zelena
               mladica iz pećine, katkad prhne pridvorjem lasta, katkad uplaši se ispod drvenih
               rebara krova šišmiš.</p>
            <p>Takov je Susjedgrad, takov gradu okoliš, pozorište mnogih krvavih okršaja; nu od one
               noći kako je gospođa Uršula navalice bacila iz grada Jelenu i Tahove sinove bilo je
               prilično mirno; malo se je tužbe i prigovora čulo, svatko je pače mislio da će to
               tako i ostati pa je bogu hvalio da je voda preko noći odnijela Tahovu napast. Stara
               Heningovica pako bila je mudra glava, te se nije nimalo pouzdavala u taj gluhi mir.
               »Ban Petar miruje«, reče stara, »ej, vuk u jami skuplja pamet i oružje! Dobro da
               znam.« Zato ostavi Uršula neudate kćeri u Mokricama kod gospoje Marte, pregleda sama
               gradske zidine od vrha do temelja, uzajmi od gospodina Ambroza četiri nove lumbarde,
               nakupuje trideset ploča olova, četiri bačvice krupnoga praha i hrpu koplja iz
               zrinjske oružnice. Za kastelana postavi plemića Ivana Gušića, komu doda Franju
               Puhakovića i Ivana Sabova.</p>
            <p>Bilo je već dosta noći odmaklo, kad je silan trubljaj sa okrugle kule probudio kicoša
               Andriju Horvata, vratara koji je u maloj stražarnici do velikih vrata hrkao. Odmah
               zatim začula se buka i lupa. Andrija skoči na noge, prebaci gunj, zapali luč, izađe
               iz stražarnice, ali prije nego će se spustit most, otvori okance na vratima i
               viknu:</p>
            <p>- Tko je božji?</p>
            <p>- Domaći - ozva se svana Uršulin glas.</p>
            <p>Most lančanik zaruži, vrata se otvoriše, a Andrija dižući luč bio je posve zablenut
               videći kakva se to hajka na konjima u dvorište tiska; ponajprije Heningovica,
               gospodin podban, gospoda Kerečenj i Konjski, kastelan Gušić, jedno dvadeset plemića i
               do četrdeset oružanih konjanika sa zubljama.</p>
            <p>- Andrija! - reče mu gospoja zaustaviv konja - probudi brže Puhakovića, Sabova, i
               španovi neka dođu. Spremi te konjanike kako bolje znaš. Daj četiri konja osedlati.
               Brzo, momče, pa onda dođi na grad.</p>
            <p>Andrija izvali od čuda snene oči - ali se u isti čas pokloni. Vjeran sluga ne pita,
               već sluša. Zatvoriv velika vrata, ovrši sve što mu gospoja zapovjedi. Dugo, do blizu
               zore žarilo se svjetlo na prozorima Susjeda. Sjene koje se pomicahu amo-tamo
               pokazivahu da u gornjim dvorovima gospoda bdiju za poslom. Pokadšto sred noći spusti
               se lančanik most, a sa grada pojurila bi svaki put po dva konjanika u razne krajeve.
               Jedni preko vode Krapine prema Zaprešiću, drugi na sjever prema Stubici, treći put
               Stenjevca - Andrija ravno u Zagreb, pošto je dugo bio govorio sa gospodinom
               Ambrozom.</p>
            <p>Drugi dan osvanu mirno, prođe mirno. Ali začudo, velika gradska vrata ostaše
               zatvorena, samo se vidjelo kako gospoja Uršula obilazi po zidinama. Već se je stalo
               mračiti, mjesec je stajao nad Savom. Tad kao da je mravlje provrvjelo po svim bijelim
               putevima - ali to bijahu ljudi idući k Susjedu. Hrpa za hrpom - sve seljaci, oružani
               i bez oružja, i na konju i pješke - brzaše putem malo govoreći, hrlo tekući. Sa
               četiri konjanika doleti i gospodin Stjepko, ali brzo dođe, brzo i ode. Sred dvorišta
               plamćaše velika vatra; nad njom visijahu o lancu kotline, podalje stajahu tri velika
               bureta. Rujni žar plamena, sinje svjetlo mjeseca igralo je na dugim gvozdenim
               topovima, raznizanim oko zidina, na sivoj plohi kula, na grdnoj zastavi koja se u
               noćnom zraku vijala vrh grada, igralo i na šarenom klupku od stotina i stotina
               seljaka koji su pa dvorištu stajali, sjedili i ležali. Sama gospoja Uršula obilazi
               među njima. Nuđa ih jelom i pilom. Sluge nose sa dvora pune naramke ručnih pušaka,
               bradatica, koplja, a Puhaković i Sabov dijele ih među seljake. Gušić leti amo i tamo:
               tu broji pred stajom osedlane konje, ondje svrštuje po četama oružane seljake. Ali
               kraj sve vreve malo je buke, sve to šumi kao daleko more. Prema jutru otvoriše se
               vrata. Za jutarnjeg mraka spuštala se niz brdo četa za četom. Prvu vodi na konju
               Ambroz, sto konjanika, pedeset pušaka i dvjesta kopljanika pješaka. Četa zađe u
               gorski klanac. Malo zatim izvede gospodin Kerečenj pedeset ljudi na zapadni spust
               gradskoga brijega. Četa zavuče se u grmlje. Ljudi zatakoše u zemlju po dvoje gvozdene
               vile, a na njih staviše tešku dvopušku prema cesti na sjeveru. Oko vođe vrzao se
               čovjek, pregledavajući svaku pušku - Ilija Gregorić. Sunce svanu. Na prozoru stajaše
               nemirno Uršula. Ujedanput pljesnu dlanovima i doviknu zetu Konjskomu:</p>
            <p>- Hvala bogu, idu i ti!</p>
            <p>Od samoborske strane miče se prema Savi jaka oružana četa. Pred njom dva konjanika,
               Tomo Milić i krupni župnik Svete Nedjelje. O boku mu visi sablja, za pojasom sijevaju
               dva samokresa, u ruci drži štap, a na njem modru maramu. Četa prepliva na brodu preko
               vode na drugi kraj, gdje je gospodin Konjski dočeka. I ta četa zakrenu brzim korakom
               u klanac. Zatim smiri se sve, dan minu spokojno, samo po podne doleti na konju sav
               uznojen kicoš Andrija Horvat i pođe ravno do gospoje Uršule.</p>
            <p>Dođe večer. Okićka gora, kranjsko vrhovlje potamni, a nad gorskom kosom žarila se
               večernja rumen, gubeći se u žuto svjetlilo koje se rasplinu u blijedu nebesku
               modrinu. Po vrbicima doline provlačila se tanana bijela magla, između koje bi kadšto
               bljesnuo zavoj Save, a dalje k Posavini gubila se krajina u siv, nejasan polumrak.
               Mirno se vijala Heningova zastava vrh Susjeda, a gdjegdje po kulama i zidinama
               odbijala se slika stražara o blijedom večernjem nebu. Gospoja Uršula stajaše na
               prozoru svoga stana, podupirući šakama svoje blijedo lice. Ni žilica joj nije
               treptila na obrazu. Kanda je mrtva bila, ali te blijede oči gorjele su kao žeravka i
               buljile nepomično u toranj sela Stenjevca, koji se je kao crn stup isticao iz sivog
               polumraka. Gle! Na stenjevačkom tornju bljesnu svjetlo. U jedan mah skoči žena kao
               zvijer kad ju zahvati zrno. Obrazi joj porumeniše. I kriknu da se je orila sva
               krajina:</p>
            <p>- Na noge! Evo ih!</p>
            <p>Sa grada puče top. Daleko odjekivala gora. Za dva časka siđe gospodin Konjski u selo
               sa pedeset konjanika. Mjesec sinu o pol neba. Od Zagreba brujio mukao šum. To je ban,
               to je banova vojska. Teško dišući prignu Uršula uho na prozor, a okrenuvši se zatim k
               slici viknu jarosno: - Čuješ li, Arlandova Doro! Idu da nam otmu grad. Čuješ li? Ne
               daj! Ne daj! Pomozi!</p>
            <p>Četa Konjskoga stupi za živicu. Sad se čuje topot. U selo dolete dva banska husara;
               drže u desnoj ruci sablju, u lijevoj samokres. Sred sela stanu, ogledaju se. Iza
               živice planu hitac, jedan husar svali se mrtav, drugi pobjegne natrag. Zakratko dođe
               konjanik sa bijelom zastavom i uz njega trubač. Sve je mirno. Obojica popeše se na
               brijeg do gradskih vrata. Trubač zatrubi. Na braništu nad vratima pojavi se
               Uršula:</p>
            <p>- Tko ste? Što tražite? - zapita žena.</p>
            <p>- Ja sam Ivan Petričević od Miketinca - reče muž sa zastavom - šalje me gospodin ban,
               pa vam zapovijeda da mu, plemenita gospođo, predate ovaj grad što ga razbojski
               oteste, i sve imanje i oružje sub poena notae infidelitatis. Ako ga ne predate, otet
               će ga ban sabljom i kopljem, puškom i lumbardom, cum brachio regni.</p>
            <p>- Plemeniti gospodine od Miketinca - odvrati Uršula porugljivo - recite vi svomu banu
               nek si dođe po grad. Čekam ga na dobru večeru, i njega i njegov brachium.</p>
            <p>Poslanik se vrati natrag. Četvrt sata prođe. Ujedanput zatrubiše trublje, zaružiše
               bubnjevi. Banova vojska se primaknu selu. S daleka sijevahu o mjesečini dugi nizovi
               koplja i pušaka, a odasvud se čula kratka zapovijed četovođa. Začas posjede vojska
               ravni prostor međ Savom i gradskim brijegom. Zagrepce provali u selo zastava banskih
               husara, ali pred njih izleti Konjski sa svojom četom. Sablje krenuše, planu nekoliko
               samokresa, začu se nekoliko uskrika. Konjski uzmaknu na cestu za grad. U tren
               navališe brzim kasom tri zastave husara pod Gašom Alapićem i četa bakačkih
               slobodnjaka na konju, te posjedoše cestu na sjeveru i ušće klanca kod mlinova.
               Ivanićki bombardiri namjestiše četiri lumbarde nad mlinovima na humku naproti gradu.
               Četiri čete haramija i dvije kumpanije njemačkih mušketira razrediše se pod brdom
               naproti ulazu grada, a prema zapadnom obronku gradskoga brijega pohrli brzim korakom
               hrpa Uskoka. Za haramijama stajaše pod kacigom na konju mrk ban Petar, a uz njega
               Ivan Alapić sa banskom zastavom. Ban mahnu sabljom, Alapić dignu zastavu ter
               zapovjedi:</p>
            <p>- Palite lumbarde!</p>
            <p>Sad puče top, sad drugi, sad treći, sad četvrti, i snova planu munja za munjom, grmnu
               grom za gromom, gora gromorila jekom, bijeli dim se vitlao hrastovim granjem, ter se
               slegnu u crno ždrijelo klanca. Zrno za zrnom prasnu u gradski zid, da se je kamenje
               drobilo poput tuče. I opet mahnu ban sabljom i kliknu gromovitim glasom:</p>
            <p>- Dvije čete haramija naprijed! Juriš! Na gradska vrata! Mušketiri nalijevo!</p>
            <p>Bubnji zagrme. Urnebesom zaurla četa. Brzim kasom postupahu dvije prve čete uz
               brijeg. Mašući sabljom vodi ih kapetan Vlašić. Sad su na pol brijega. Ništa. -
               Naprijed! - viče kapetan. I lete dalje. Ništa. - Naprijed! - Sad su pod zidom. Stanu.
               Sad - - - šest gromova ruknu sa grada, zrakom zadrhta užasan krič, a pod bijelim
               dimom previjaše se pedeset krvavih trupova. Ali izmeđ gromova, izmeđ jauka zakriješti
               s grada ženski glas:</p>
            <p>- Ej, banski junaci! Je l' vam jabuka slatka?</p>
            <p>Prvi juriš klonu. Sunovratce uzmaknu Vlašić sa svojim ostancima k banu.</p>
            <p>- Trista gromova! - škrinu Petar pritegnuv uzde konju - gospodine Petričeviću,
               pohitite brzo na cestu k zapadu. Kad zaori trublja, neka Uskoci jurišaju, slobodnjaci
               nek siđu s konja, neka kušaju popeti se na sjevernu stranu brijega. - Časnik brzo
               odleti po zapovijedi.</p>
            <p>- Kapetane! - doviknu ban vođi mušketira - vi se na jugu zavucite uz brijeg do blizu
               zida, pa sipajte na zid iz mušketa vatru! - Kapetan ode na mjesto. Jedan čas. Ban
               mahnu sabljom, trubač do njega zatrubi, gora jeknu.</p>
            <p>- Juriš na sve strane! - zagrmi ban - lumbarde, sipajte! Pješadija naprijed! Udri u
               ime boga!</p>
            <p>Gromori, tutnji, ruči, treska, praska, bljeska. Haramije lete, skaču, puzaju ko
               vrazi.</p>
            <p>- Vivat banus! Naprijed! - U dolu ruži bubanj, dere se trublja. - Naprijed junaci -
               kriješti Vlašić, a s druge strane urliču Uskoci: - Oj! Oj! Oj! Udri! - Ždrijela
               lumbarada sipaju pakleni dažd, mušketiri obaraju klečeći u zaklonu svaku glavu na
               zidu.</p>
            <p>- Udri, haramijo! - ori se glas, a s grada bljesne, praska i tutnji. Grom, munja,
               jauk, škripa, Isuse! Marijo! Naprijed! Kletva, trijesak, uzdah - ali naprijed preko
               hrpa ranjene braće, preko krvavih lješina, udri, udri! Zakipila krv, pobjesnio mozak,
               nu sred bijelog dima, sred plamenog trijeska stoji ban ko crn, mramoran kip. Ej, i
               opet su haramije pod zidom! Zrna deru, strijele zvižde. - Ne dajmo se! - kriješti
               hrapav ženski glas. Redovi padaju ko snoplje. Vidiš, taj se ranjen prihvaća hrastova
               korijena, taj cikne i uzvija se poleđice, taj klone i klekne, taj se zgrabi za srce,
               okrene na peti i udari licem o zemlju. Šta zato! Naprijed! Živio ban! Lumbarde igraju
               veselo, muškete kvrcaju, zid dršće! Gle, gle! Sad prisloniše ljestve, penju se na
               zid, naprijed Vlašić. Sad će zataknuti zastavu. Nad njim bljesne sjekira. Jao! Sabov
               zamahnu, raskoli mu glavu. Rulja kamenja sipa se sa zida, vrela voda pišti. A ovdje!
               Iz vratašca provali četa na mušketire. Koplje sune u rebra, zemlja se izmiče ispod
               nogu, mušketir za mušketirom kotrlja se niz strminu u Savu.</p>
            <p>A uskoci? Potrbuške plaze, u zubima nož, u ruci im samokres. Grom i pakao! Iz busije
               ujede ih zmija: iza grmlja pali Ilija Gregorić dvopuške.</p>
            <p>Polovica haramija pade, ali još se biju đavoli. Krv sunu banu u glavu. Istrgnu
               trubaču trublju, zatrubi, pluća će mu prsnuti, pograbi od Alapića stijeg pa
               viknu:</p>
            <p>- Juriš! Juriš! Udri! Lumbarde! Šta je to? Lumbarde šute.</p>
            <p>Doleti na konju Gašo ranjen.</p>
            <p>- Strijela božja! - viknu. - Sa gore oboriše nam iz zasjede bombardire, izgubismo
               lumbarde.</p>
            <p>- Juriš! - zahripi ban bez svijesti.</p>
            <p>- Vivat banus! - zaori još jednom vojska.</p>
            <p>- Vivat Hening! - odjeknu iz gorskoga klanca.</p>
            <p>- Pomoć, pomoć! - Iz crnog ždrijela hrupi neznana vojska.</p>
            <p>- Alapiću! - zadrhta ban - gle! - Ta jesu l' to đavoli?</p>
            <p>- Zlotvor Ambroz! zaskočio nas! - viknu Petričević, doletiv bez daha.</p>
            <p>Sablje zvekeću, ljudi jauču, Ambroz siječe. Banderijalci uzmiču. Eno i Uskoci bježe.
               Za njima lete štajerski konjanici. - Stjepko ih vodi - mlate, biju, mrve, metu ispred
               sebe. Eto, Uskoci zavukoše se u mlinove, odanle sipaju smrt u mužadiju, ali mlinovi
               planu.</p>
            <p>- Vivat Hening! - oziva se za selom junački glas. Milić i drug mu župnik obiđoše
               klancem goru, vode novu četu od Stenjevca.</p>
            <p>- Provalimo - viknu ban - u Zagreb! - i podbode konja. Zaludu. Bačen je natrag.
               Odasvud opasa ga smrtno kolo. Vojska mu je stisnuta u klupko pred klancem; ne možeš
               pucati, ne možeš sjeći, ruka do ruke, konj do konja, čovjek do čovjeka; konj zdrobi
               kopitom pješaka, pješak bijesan probode konja, nad tobom nemilosno nebo, oko tebe
               smrt, pod tobom krvava zemlja, a s grada huje zrna u klupko, da glava puca, da se
               kosti krše, da se krv pjeni. A ban? Da ga uhvate! Duša ga zazebe. Njima u rukama,
               njima na rug! A osveta? Samo sloboda daje osvetu. I spazi crkvicu svetoga Martina.
               Da. Spusti se neopažen s konja, privinu zastavu i provuče se krišom k crkvi. Ali za
               njime kopito. Krenu glavom. Starac konjik ga goni. - Ambroz. Ban trgnu sablju, ali u
               tren izbi je Ambroz iz ruke.</p>
            <p>- Stani, domine bane, uhvatio sam te - reče Ambroz mirno.</p>
            <p>- Podban bana?</p>
            <p>- Poštenjak razbojnika.</p>
            <p>I siđe s konja. U taj par kanda se primiče hrpa vojnika.</p>
            <p>- Uđimo u crkvu - reče Ambroz - zasužnjit će vas. - Uhvati bana za rame, uvede ga u
               crkvu. Pod raspelom drhtaše slaba svjetiljka.</p>
            <p>Petar stajaše blijed i nijem.</p>
            <p>- Evo - prihvati Ambroz - advokat je dobio parnicu proti banu koji je pogazio pravo,
               zakon, pogazio svoju riječ. Ovamo tu zastavu - kriknu istrgnuv Petru stijeg -
               okaljana je, blatna je; taj znak nevjere i nepravde, koji je vodio krv proti
               vlastitoj krvi, neće više vijoriti pred slavnom hrvatskom vojskom.</p>
            <p>I pograbi zastavu s dva kraja i skrši joj držak na koljenu i razdere rumenu svilu pa
               je baci pred oltar. Ban zaruknu od bijesa:</p>
            <p>- Zlotvore, daj mi mač da se ogledamo!</p>
            <p>- Ti nijesi mača vrijedan.</p>
            <p>- Zasinut će jošte moj mač nad tvojom glavom - osovi se Petar ponosito.</p>
            <p>- Tako govori meni Petar Erdödi sad - reče starac - gdje ga imam u svojim šakama,
               gdje mi ne treba nego pisnuti, da ga moje bijesne čete raznesu. Ali neću. Ruka moja
               neće dirnuti u čovjeka bez oružja, neće u hrvatskoga bana. Obraniti htjedoh svoj rod
               od nepravde, ali to mi je dosta. Više ne treba. Idi, bježi! Pred crkvom stoji mi
               konj. Umakni ovim klancem put Zagreba. Tu ti nema pogibelji.</p>
            <p>Petar koraknu prema vratima.</p>
            <p>- Bane Petre - zaustavi ga Ambroz - još jednu. Čuj me!</p>
            <p>- Šta ćete, gospodine Gregorijanče? - zapita ban hladno.</p>
            <p>- Evo, tu smo sami, bane, dva jaka muža pred razapetim bogom. Ne čini li ti se da iz
               rana božjih protiče iznova krv? Oh, meni se čini. Pod ovim bregovima teče krv našega
               naroda, skupocjena krv koju bi valjalo štedjeti za našu majku - za našu domovinu na
               koju reži odasvud divlja zvjerad. Ah, brat je ubio brata. Bane! Ne kaže li blijedo
               lice krvavih lešina da smo Kainsko pleme, da nijesmo zaslužili te lijepe postojbine?
               Ne kazuje li ti da smo zaslužili bič što nam ga sudbina plete? Roblje smo, vazda tuđe
               roblje, jer smo robovi svoje strasti, svoje lakomosti. Zavirio sam u starodavne
               knjige - u zgode našega naroda: pisane su krvlju, nadahnute bijesom; obišao sam bilo
               našega plemena, prignuo uho na njegovo srce. Strast, bijes! Imađosmo krunu, sami si
               je strgosmo s glave jer nije mogao svaki kraljem biti. Plakao sam, srce mi je pucalo
               od tih uspomena, a srce mi puca i sad jer, recite, jesmo li danas bolji? Zavrijedismo
               li da nas stablo sreće i mira zaštiti svojim granjem? Čovjek sam zakona, a vidim li
               da ga nenarav gazi, plane mi krv, pobjesnim i ja. Sabljom, silom postaju narodi
               silni, slavni, ali ne postaju sretni. Bane - nastavi starac - vi ste bogat, uman,
               slavan, dična koljena, gvozdene volje, vi ste Erdödi, vi ste knez, ban - ali
               zaboravite časak sve to, zaboravite sebe, sjetite se da ste sin nesretne majke -
               Hrvatske. To pamtite, i evo pred spasom svijeta, sred krvave noći zaklinjem vas ja,
               sijed starac, krenite drugim putem, zaboravite rodbinsku korist, dignite zastavu
               pravde, skupite oko sebe sva plemenita srca hrvatska, završite užasnu krvavu priču i
               vodite nas u boj za slobodu i sreću djedovine naše. Zaklinjem vas! - reče starac
               Ambroz ganut prihvativ ruku bana, i suza zatrepti na sijedoj trepavici. Ali Petar
               izvinu ruku i odvrati hladno:</p>
            <p>- Da, ja sam Erdödi, ja sam ban! Čitajte vi stare knjige, domine Ambrosi, ja pišem
               nove svojom sabljom, ali u njima bit će jedan list gdje će potomstvo čitati krvava
               pismena: »Osveta Ambrozu Gregorijancu.«</p>
            <p>- Pišite - reče Ambroz mirno - ovršite osvetu svoju; ali znajte: doći će novo pleme;
               vaše pero, ta junačka sablja, rđat će nad pepelom vašim, a kmetske noge gazit će po
               vašoj grobnici. Veličanstvo pada u prah, vlast mine, ali uspomene meću unuci na vagu.
               Tko zna da l' će više vagnuti Petar, da l' Ambroz! Slušajte me - - -</p>
            <p>- Neću! - prenu se oholo ban - nikad! Zbogom! Do viđenja - - -</p>
            <p>- Na bojištu pravde! Bježite, bane! Vrijeme je.</p>
            <p>Ban iziđe, umaknu klancem na konju, a Ambroz krenu pješke na grad.</p>
            <p>Na gradu Susjedu zvekeću zlatne čaše. Vojvode slave pobjedu, vino se pjeni, rumeno
               vino kao seljačka krv.</p>
            <p>Na gradu stoji Uršula pred Dorinom slikom, razgaljene grudi nadimlju se burom, kruta
               lica joj gore.</p>
            <p>- Doro, Doro - viknu - hvala ti, svetice moja!</p>
            <p>Vrata se otvore. Uniđe Ambroz. Uršula poleti k njemu i pruži mu ruku.</p>
            <p>- Hvala vam, domine Ambrosi - reče - po sto puta hvala. Svoja sam. Toga vam dana
               nikad zaboraviti neću. Tražite od mene što vam drago, sve ću učiniti po vašoj
               volji.</p>
            <p>- Je li vjera? - odgovori Ambroz ozbiljno.</p>
            <p>- Tako mi boga - reče žena dignuv tri prsta.</p>
            <p>- Dobro - - - primijeti podban, ali uto uniđoše Uršulini zetovi.</p>
            <p>*</p>
            <p>U mračnom klancu leti na konju ban, na konju svoga vraga, poražen, bez mača, bez
               zastave. U klancu mrmori potok: Sramota!</p>
            <p>I ban leti dalje. Kraj puta osovi se mrka klisura ko div, kanda kroz rug veli banu:
               Sramota!</p>
            <p>Ban skupi plašt i leti dalje.</p>
            <p>U dolini njišu se o mjesečini srebroliste vrbe, ko noćni duhovi, i šapću:
               Sramota!</p>
            <p>A ban juri dalje, dalje.</p>
            <p>Ali s neba bulji u njega blijedi, užasni mjesec, a u nepomičnim mu crtama čitaš:
               Sramota!</p>
            <p>Sramota! Sramota! oziva se svijet, a u banovu srcu leže se zmija osvete.</p>
            <p>*</p>
            <p>Na humku kraj Susjeda sjedi čovjek sam sred tihe noći i bulji u dol, na krvavo
               razbojište - Matija Gubec. Bulji i pita se sam:</p>
            <p>- Čija je ono krv što poput noćne rose dršće na travi? Naša.</p>
            <p>- Čije su blijede one lešine kojih se krvavom kosom poigrava noćni vjetar, kojim se
               mjesečina ljeska u staklenim očima? Naše.</p>
            <p>- Čije je ono crno zgarište gdje je pod pepelom zakopana sreća jednog cijelog života?
               Naše.</p>
            <p>- Čiji je onaj krvavi mač koji u travi blisiče? Naš.</p>
            <p>- A čije je ovo cijelo prokletstvo? Naše.</p>
            <p>I zaplače čovjek suzom čemernom, i zavrti glavom ko mahnit, i stisnu lice na svoje
               šake, stisnu ga, bože, ni ne vidje ništa, ni ne ču ništa; ali kad gavran leteći preko
               njegove glave graknu, trznu se čovjek, skoknu na noge poput diva, a prihvativ krvavi
               mač iz trave zamahnu prema mjesecu i kriknu kroz grohotan smijeh:</p>
            <p>- Ej, gavrane crni! I srce nam tražiš? Nikada! Nikada!</p>
         </div>
         <div type="chapter">
            <head>XI.</head>
            <p>Kao trus prodrma sva srca hrvatskog plemstva glas da je ban Petar pod zidinama
               Susjeda od podbana Ambroza poražen, da banski stijeg, taj biljeg hrvatskoga junaštva
               proti nekrstu, razderan, slomljen leži u blatu i kalu. U prvi mah bio je svatko
               zablenut s te nečuvene sramote, svatko je zaboravio, bio velikaš ili plemić, veže li
               ga rodbinstvo ili korist uz bana ili podbana. U prvi mah pitao je samo svatko: »Tko
               ima pravo? Šta će od toga biti?« Nitko nije znao odgovora, ni sam mudri knez Đuro
               Drašković, najokretniji Hrvat svojega vijeka, koji je po smrti Matije Brumana zasio
               bio na starodavnu stolicu biskupije zagrebačke. Crna slutnja osvajala je svačije
               srce, gluha strava napunjavala je svačiju dušu. Da, svatko je kroz strah i trepet
               nagoviještao da će krvavi lipanjski dan godine 1565, gdje se je sa staroga Susjeda
               sasula bila sva svjetska sramota na banovu glavu, da će taj zlokobni dan biti
               istočnikom duga čisla krvavih dneva, za kojih će novi grijesi uroditi starim
               prokletstvom. Nad domovinom visio je crn oblak, gotov da saspe zator i propast na tu
               nesretnu hrvatsku zemlju: - strahota turskoga rata, strahotnija sada gdje se s istoka
               izvi na nebo krvava zvijezda, veliki vezir, od roda našega, zator našemu rodu, Mehmed
               Sokolović. Kao daleka grmljavina orili se crni glasovi: Turčin se diže. I svatko
               zadrhta od pomisli kako će zemlja i opet ogreznuti u krvi, kako će bijes neumoljivog
               Davora i opet zadaviti tisuće novih žrtava. A u taj par, gdje je u tim »tužnim
               ostancima« slavne kraljevine Hrvatske svaka junačka desnica neocjenjiva bila, gdje je
               svaka kap junačke krvi vrijedila zlata, u taj par gdje su se sva srca junačkog naroda
               imala složiti u jedno orijaško srce, gdje su sve plemenite duše imale disati jednim
               dahom - zanosom za slobodu svoga oltara i ognjišta - - - u taj par - jao sramote! -
               klonu zastava banska, ne na junačkom razbojištu stare hrvatske slave već u sebičnoj
               raspri privatne lakomosti, klale se dvije glave kraljevine za plijen, te su, same
               bijesne, krvavim razdorom iznova jarile iz pakla sve bjesove koji su kroz vjekove
               satirali tu lijepu, tu nesretnu domovinu našu.</p>
            <p>Šta Turčin? Šta Nijemac? Šta Sokolović? Šta zakon? Šta pravo? Šta sloboda? Šta
               domovina? Šta je sve to? Ništa - ništa! Plijen, grabež, zavist, lakomost, bijes proti
               bijesu, krv proti krvi, užasna, duboka mržnja, otrov onaj ljudske duše, koji ne štedi
               ni brata, ni oca, ni majke, ni samoga boga!</p>
            <p>Sve je bilo mirno, sve tiho po zemlji, šaputalo se samo u pol glasa, ali taj gluhi
               mir stiskao je svaku poštenu dušu kao sparina uoči oluje. U Hrvatskoj puče jaz, dubok
               da mu dna ne može dosegnuti oko. Samo krv, samo domaća krv može ga ispuniti. Sve
               plemstvo, razabrav se od prvog udarca, sjati se u dvije strane. Tu stoji Petar, komu
               u duši vulkan bjesni, a uz njega Tahi, Keglevići, Alapići, Bedekovići, Pogledići,
               Petričevići, Bukovački i sva plemenita turopoljska četa - ondje stoji Ambroz, sijedi
               gorostas, a uz njega Zrinjski, Konjski, Sekelji, Mrnjavčići, Kerečenji, Crnkovići,
               Zakmardi, Zaboki i cijela vojska zagorskih šljivara - jednako uvrijeđeni, jednako
               bijesni, jednako mogući, sablje jednako oštre, lav proti lavu, ris proti risu - da, i
               zmija proti zmiji. Odavle, odanle napeta puška. Nu na strani je gladio knez Đuro
               Drašković dugu crnu bradu i škiljio ispod oka u tu mahnitu smjesu; u njegovoj
               ugrijanoj duši niču zlatni slutovi, ali mudra glava ih kroti, šuti i tajno šapće
               svojemu srcu: Ti ćeš biti deus ex machina! Jedno veliko, slavno srce kucalo je u tom
               vijeku - a u grudima Nikole Zrinjskoga. Ali on svega toga ne vidje ni ne ču. Njegov
               duh se uzvisi više, njegovo oko se upiraše u istok, odakle je imalo sinuti krvavo
               sunce, njegove usne šaptahu danju i noću: - Među nama i među Turcima nema pravog
               mira. - Nikola ljubljaše Ambroza, ali je morao više ljubiti domovinu i čovječanstvo.
               Kako stajahu proti sebi dvije plemićke stranke? Na čijoj bijaše pravo? Zar na
               Petrovoj, koji je, zastupnik pravde, gazio pravo za volju tazbine i sablju bacio na
               vagu svete pravice? Zar na Ambrozovoj, koga je plemeniti zanos za svetost zakona
               stvorio mahnicem te je razbio oružanu obranu kraljevine i nogom pogazio znak najviše
               časti? Na čijoj? Svaka stranka vikaše: »Na mojoj strani je pravo«, jer se sveta ova
               riječ najviše odazivlje iz onih ustiju gdje je u srcu nema. Svatko je čekao. Znalo se
               da će strijela pući, ali nije se znalo na koju stranu; znalo se da su stranke brojem
               i silom ravne, ali nije se znalo koliko broji svaka ustrajnih duša, koliko li
               promjenljivih kukavica.</p>
            <p>Jednog popodneva početkom mjeseca srpnja stupi ban Petar sa svâkom, grbavim Gašparom
               Alapićem, u sobu svoje žene gospoje Barbare, koja je upravo, sjedeći na škrinji,
               marljivo prela i predući živo razgovarala sa gospojom Jelenom Tahovkom. Rijetko je
               kada ban ljetovao u Zagrebu, ali mu ovaj put ne dopustiše važni državni poslovi
               seoske dokolice.</p>
            <p>- Da ste mi zdravo, mila gostinjo - pozdravi ban Jelenu - nadam se da vam je zdravlje
               dobro u mojim dvorima.</p>
            <p>- Dobro, gospodine Petre, jer sam našla utočište u vašim dvorima, a njega moje mile
               posestrime, gospoje Barbare, čini da sam začas zaboravila ljute rane što su mi ih zli
               ljudi zadali bili.</p>
            <p>- Vaše rane moje rane - odvrati ban, a Gašo primetnu veselo:</p>
            <p>- Upravo dođosmo pitati, plemenita gospo, da li je gospodin Tahi već skuhao medicinu
               za tu vašu bolest. Vi ćete brzo ozdraviti, gospojo Jelo, jer ste zrinjske krvi i jake
               naravi, ali moj dragi šuro - salva auctoritate banali - zaletio se glavom u te
               proklete susjedske zidine da mu se još i sad kvrga na čelu vidi, ko što meni na
               leđima.</p>
            <p>- Brate? - planu Barbara porumeniv - čemu te šale?</p>
            <p>- Pusti ga - reče ban mirno - toga jezika ti nikad izgladiti nećeš.</p>
            <p>- Istina, gospodine svače - nasmija se Alapić - kao ni moja leđa. Hrapav sam, takav
               sam.</p>
            <p>- Nu kanimo se sada šale - nastavi ban - mi smo, gospojo Jeleno, došli uistinu k
               vama, kako evo Gašo kroz šalu natuknu. Recite nam je l' vam gospodin Tahi štogođ
               javio, je l' bio pred kraljem da se prituži, je l' štogođ pisao o našim
               poslovima?</p>
            <p>- Ništa, posve ništa ne znam - odvrati Jelena - nu rekla bih da će skoro doći jer mi
               iz Ugarske pisa da će pred kralja, i ako do 8. srpnja ne primim pisma, neka ga
               svakako čekam u Zagrebu, a evo je danas deseti.</p>
            <p>- Dobro - reče Petar - sva je prilika da će skoro doći; hoće li donijeti dobrih ili
               zlih vijesti, to bog zna, jer je, znam, i Ambroz digao hajku pred kraljevskom
               svjetlosti na nas.</p>
            <p>- Eh, toga me nije strah - reče Gašo mahnuv rukom. - Znaš li, svače, za bajnu
               životinju himeru ili zmijolava - takov ti je Tahi, i zmija i lav. Njemu nema zapreke.
               Vrag je pa vrag. Posegnut će on i samomu kralju pod grlo. Pa ima i za prijatelja
               Batora. Kralj je Makso u veliku škripcu. Bijesa on pita je l' ovako il' onako pravo;
               njemu je onaj prav koji uz njega pristaje. Ergo mislim da će gospodin Ferko u torbi
               donijeti čitavu grmljavinu na naše protivnike. Nu, dragi bane i svače, hajd'mo. Ima
               za sabor još pune ruke posla i dogovora.</p>
            <p>- Da, zbogom Barbaro, zbogom gospojo Jeleno - reče ban - i čim Ferko dođe, nek se
               odmah navrati k meni.</p>
            <p>- Stani, gospodine Petre - zaustavi Barbara na odlasku bana - Jelena ti ima još jednu
               reći.</p>
            <p>Ban se zaustavi, a Jelena, dignuv se, otvori veliku škrinju te iznese iz nje zastavu
               od crvene svile, zlatom vezenu. Na jednoj strani stajaše grb Erdöda, na drugoj tri
               mala grba, znakovi kraljevine Dalmacije, Hrvatske i Slavonije.</p>
            <p>- Bane - prihvati Jelena kroz suze - kad me bijes ljute vučice Uršule istjera iz moje
               kuće, primiste me u zaklon kao rođenu sestru. Kako da se vašoj dobroti odužim?
               Uvrijediše vas, počiniše izdajstvo, razderaše vam bansku zastavu. Evo druge. Ja je
               izradih vlastitom rukom. Pomislite da je svaki biser na njoj jedna moja suza, da mi
               je pri svakom zabodu igle bilo kanda rivam nož u srce zajedničkih neprijatelja, i da
               mi se od pravedna gnjeva lice žarilo ko što se ova zastava rumeni. Primite je za
               uzdarje od Jelene, nosite je slavno i satrite pod njom naše zajedničke vragove.</p>
            <p>Ban prihvati zastavu i reče poljubiv Jelenu u ruku:</p>
            <p>- Hvala toj nježnoj ruci koja mi je po istinskoj pobudi srca sačinila toli lijepo
               uzdarje, i obećajem vam, plemenita gospo, da će mi vazda biti znamenom slave.</p>
            <p>- Druže Petre! Stoj! - sunu Barbara uvis, i oči joj zaplamtješe ljuto - na taj novi
               zalog tvoga veličja zakuni mi se da ćeš se osvetiti Gregorijancima - - -</p>
            <p>- Kunem se, Barbaro - odvrati ban staviv ruku na svoj grb.</p>
            <p>- Da ćeš ih progoniti radi veleizdaje, Petre - nastavi Barbara - koju počiniše
               pogaziv banski stijeg.</p>
            <p>- Kunem se - opetova ban.</p>
            <p>- Da nećeš mirovati dok toj zmiji Uršuli ne smrviš glavu, dok mi posestrima Jelena ne
               uđe opet gospodaricom u Susjed.</p>
            <p>- Kunem se živim bogom - završi ban.</p>
            <p>- Slava bogu - uzdahnu Jelena staviv ruku na srce.</p>
            <p>- Amen - kihnu Gašo okrenuv se na peti. - Ajd'mo, bane, nije gubiti vremena.</p>
            <p>I oba muškarca iziđoše iz sobe.</p>
            <p>*</p>
            <p>Dugo je boravio Gašo u sobi gospodina kneza Petra, dugo govorahu ta dva svâka potiho,
               premećući stigla im pisma, brojeći glasove poslanika saborskih, sastavljajući kratke
               dopise velikašima i plemićima; već je prilično kasno bilo kad se je Gašo Alapić
               rastajao sa banom Petrom. Na odlasku reče grbuljak:</p>
            <p>- Jedna mi je još briga na srcu, a to plemenita gospoda Turopoljci. Mnogo ih je, tih
               kosturaša, a svaki ima glas. To ti je jedini antidotum proti tvojim plemenitim
               susjedima, Draganićancima, koje su Gregorijanci i Samoborci proti tvojemu gospodstvu
               pobunili. Kad sam nedavno poslije nesretne sječe pod Susjedom, iz koje sam jedvice
               živu glavu iznio, bio na svom gradu u Vukovini, skupio sam turopoljsku gospodu oko
               sebe pa sam ih napijao i motao kao Lucifer grešnu dušu. Župan je naš, a i Pogledići,
               pa kad ti kihnu, mišljah, veli cijela plemenita općina: »Na zdravlje.« Ali se
               prevarih. Gospodin Vurnović, ta prefrigana haringa, prodao je dušu vragu Gregorijancu
               i ruši potajice što sam ja mukom sagradio. Plemenita mužadija ne sluša već župana. To
               mi je briga. Moram ih pošto-poto spregnuti pod svoj jaram i Vurnoviću ispred brka
               odnijeti masnu pečenku.</p>
            <p>- Kako? - zapita Petar.</p>
            <p>- Eh, pusti samo! Nasnubio sam svata koji će im u snuboke, to ti je moj »glas
               vapijućega«, a kad se plemenite tikve smekšaju, doći ću da ih posve skuham na
               mak.</p>
            <p>- Dobra ti sreća, Gašo, i laku noć - odvrati ban, i svaci se rastaše.</p>
            <p>*</p>
            <p>Kad je grbavi gospodin Gašpar izišao iz banove kuće u Gospodskoj ulici, zacinka
               upravo »lopovsko zvonce« kraj Dveraca te javi obzirnim građanima da je deveta ura
               odbila i da svaki pošten čovjek u svojoj postelji ležati mora. Nu Gašpar nije tražio
               svoga noćišta što mu ga je ban u drugoj svojoj kući priredio bio, već je preko
               Markova trga krenuo u Kamenu ulicu. Njemu toga i nije nitko brojio u grijeh; gospodar
               je vukovinski najvolio poput šišmiša izlaziti noću. Bijaše neženja, grbav, malen,
               ružan, nekako proklet od naravi. Ne jedanput znao je u društvu plemkinja reći: - Znam
               da vi, plemenite parte, zazirete od velike kvrge maloga Gašice, i jedva bi mi koja od
               vas dala vjenčani prsten. Nu zato me, vjerujte mi, glava ne boli; pao sam u svijet
               kakova me je majka rodila, pa kad dođe ad fractionem panis, ne pitam za grb, i
               vjerujte mi, i građanska i seljačka krv ženskoga spola ima nešta čovječjega u sebi.
               Eva je Eva, bila plemenita ili neplemenita.</p>
            <p>Gospodin Gašo krao je poput proždrljive ose meda u svakoj košnici, te je dobio zato
               pokadšto i batina, ali na jednom mjestu bijaše mu kvrga sigurna, u krčmi naime kume
               Jagice, pod prvim svodom Kamene ulice. Jagin muž bijaše nekad konjušnik kod Gašparova
               oca, a žena mu služavka; Jagin muž ljubio je vino, a Gašpar zakonitu drugaricu Jagina
               muža, i sve se je lijepo slagalo bez prigovora, bog da prosti! Premda drzovit boljar,
               volio je Gašo proboraviti večer u komorici Jage za krčmom negoli u kojem bogatom
               sijelu velikaških gospođa. U tu komoricu krenu i sad. U krčmi razbijahu si gradski
               trabanti glavu, hrkaše bivši konjušnik u kutu. Gašo uđe, a na vratima čeka ga lijepa,
               krupna, crnooka žena zasukanih rukava. Moglo joj je jedno trideset godina biti, a
               tragovi brkova pod nosom pokazivahu da je prije poroda muškarcem biti htjela.</p>
            <p>- Ele, milosti vaša, gdje ste k vragu toli dugo čamili? - pozdravi ga žena - sve mi
               se čini da idete po stranputicama kojih u Zagrebu žalibože dosta ima. Čuvajte se.
               Ljuta li će biti pokora, saznam li da ste u Zagrebu preskočili čiji plot. Van Zagreba
               ne marim, nek vas voda nosi, kad su već grbavci takovi đavoli.</p>
            <p>- Muč' babo - rasrdi se Gašo - stisni jezičinu pod nepce, ne brundaj! Nosi večeru i
               vina. Nije me volja slušati tvoju litaniju. Je l' me Tahov sluga, Petar Bošnjak,
               tražio sa nekakvim čovjekom?</p>
            <p>- Jest - odvrati krčmarica - vani piju. Sad ću ih pozvat.</p>
            <p>Žena ode, ali se brzo povrati i postavi pred Gašu pečeno pile, hljebac kruha i vrč
               vina.</p>
            <p>- Idi, Jago - mignu grbavac zataknuv vilicu u pile - pošlji one propalice, a ti
               ostani u krčmi dok te ne pozovem.</p>
            <p>Brkata žena pokori se zapovijedi, i zakratko uniđoše dva čovjeka u Jaginu komoricu,
               gdje se je gospodar vukovinski oslađivao pilom i jelom.</p>
            <p>Prvi čovjek, Petar Bošnjak sa Susjeda, reče, pokloniv se duboko, kroz posmijeh:</p>
            <p>- Evo, milosti vaša, čovjeka za koga sam vam govorio.</p>
            <p>Gašo, držeći bocu pileta na vilici, podignu glavu i pogleda došljaka. Bijaše to loman
               čovječić malena stasa. Na tananu vratu njihala mu se dinjasta ćelava glava, posuta
               gdjegdje rutavom plavom kosom. Sred rastisnutog, pjegavog mu lica rumenio se kvrgast
               nos, komu su pod kožom sve žilice popucale bile. Pod nosom stršili mu riđi
               metljikasti brkovi, a dremne žute oči buljile vazda u jednu točku. Na sabljikaste
               noge navukao je odrpane čizme; zelena, kanapom svezana surka bila je već požutjela,
               crn nekad šešir pozelenio. Došljak stajaše nijem motajući svoj šešir. Sve držanje
               bijaše mu toli glupo da si posumnjati morao da uistinu glupan nije.</p>
            <p>- Odakle si, Petre, to odrpano strašilo ispuknuo? - zapita Alapić.</p>
            <p>- Koža mi je odrpana - reče riđan - ali pamet cijela; koža da se krpati, pamet ne
               da.</p>
            <p>- Kako se zoveš, čiji si, šta si? - zapita i opet Gašo.</p>
            <p>- Zovem se Šimun Drmačić. Čiji? Eh, to nek vam, milosti, kaže moja nepoznata majka.
               Negdje oko Sutle pao sam svakako u svijet, jer sam ondje prvi put kokoši krao. Šta?
               Svašta, koješta i ništa, digna cum reverentia, illustrissime!</p>
            <p>- Čim se hraniš, huljo, htjedoh reći - progovori u čudu Alapić.</p>
            <p>- Kruhom i rakijom.</p>
            <p>- A tko ti dobavlja novaca?</p>
            <p>- Moja pamet, tuđa ludost, stultitia humana.</p>
            <p>- Odakle tebi latinština?</p>
            <p>- To je cijela historija. Dječakom vodio sam na štapu slijepca; taj mi je davao na
               dan tri obroka batina. Pustih slijepca u grabi. Klanjački me fratri uzeše za pastira.
               Kad sam pastirsku školu svršio, budem laikušem. Malne postadoh poštenim čovjekom.
               Jela i pila dosta, posla nikakova. Ali je fratarski kupus suviše smrdio, te kad je
               brat pivničar i ključe od podruma sakrio, ukradoh jednom gvardijanu zimske čizme pa
               ih prodah za rakiju. Eheu! Fratri su to ispipali. Ja sam alegovao da je i sveti
               Krišpin uradio što i ja. Badava. Svukoše mi fratarsku halju, a ja stojah u svijetu
               kao rak kad s njega spadne kora, i zlo po mene, da se nijesam naučio čitati, pisati i
               ovo nešto latinštine. To me je spasilo - postah fiškal.</p>
            <p>- Ti, huljo, fiškal? - nasmija se Gašo.</p>
            <p>- Kad se brijač može zvati doktorom, zašto ne bih ja fiškalom? Idem od sela do sela
               noseći u svojoj šupljoj batini pero, tinte i papira. Inštancija stoji groš ili čašu
               rakije; tako se hranim kao vrabac na smetištu.</p>
            <p>- Lijepe li historije - viknu Alapić gucnuv iz vrča.</p>
            <p>- Da - odvrati Drmačić - otkrih vašoj milosti cijeli svoj lopovski curriculum vitae,
               da stečem vaše pouzdanje.</p>
            <p>- A razumiješ li ti, lopove, posao za koji te pozvah?</p>
            <p>- Da idem za korteša među turopoljske kosturaše? Dakako.</p>
            <p>- Poznaješ li Turovo polje?</p>
            <p>- Svaki grm, svaku krčmu od turskoga šanca na Odri do lekeničkog tornja, od Rakitovca
               do zadnje dobranske klijeti, k tomu i slavni »visoki brijeg«, koga svaki zec
               preskočiti može.</p>
            <p>- E, pa ti, nečešljani domine Krišpine, makni svoja kopita na »visoki brijeg« pa
               pomiješaj kosturaše proti gospodinu Vurnoviću.</p>
            <p>- Ad servitia paratissimus! Ali kopita mi nijesu potkovana.</p>
            <p>- To jest, dominatio vestra - reče Alapić - kuca na moju kesu, je l' lopove?</p>
            <p>- Dakako - kimnu Šimun - clara pacta, boni amici. Sav svijet zna da se kortešaciji
               hoće zlatnih i srebrnih vabaca. Pa pogledajte me. U privatnoj praksi ne hajem za
               šuplje čizme i propale lakte, ali u gospodskoj službi moraš biti umiven i počešljan,
               auctoritatis gratia.</p>
            <p>- Na - nasmija se Alapić baciv Šimunu veliku kesu - umij se, počešljaj se. Sjutra
               zorom kreni sa Petrom na Goricu. Ali da mi ne zaspiš u kojoj krčmi, jer te inače
               natakoh na ražanj.</p>
            <p>- Ne bojte se te mršave pečenke, magnifice, odviše ste masna mušterija.</p>
            <p>- Idi!</p>
            <p>- Servus humillimus dominationis vestrae - pokloni se Šimun strpav kesu u džep i ode
               sa Petrom iz komore, u koju namah uđe Jagica.</p>
            <p>- Hvala bogu - uzdahnu Gašo - publico-politica obavih, sad idu privatissima. Sad sam
               tvoj, Jagice! - I zagrli krčmaricu.</p>
            <p>Tišina sterala se nad gradom, sve je spavalo, samo bi stražar svaku uru doviknuo
               »gospodarima i gospodaricama, neka vatru čuvaju i ognjište poklope da im mačka ne
               odnese iskre na repu.«</p>
         </div>
         <div type="chapter">
            <head>XII.</head>
            <p>Na Jakubovo, to jest, na dvadeset i peti dan mjeseca srpnja godine 1565, pozva ban
               Petar Erdödi općinu plemstva na sabor u slobodni, plemeniti varoš Zagreb. Poput munje
               dirnu taj glas plemiće. Sad je imalo pući. Išao je glas da je Tahi od kralja donio
               važnih pisama, ali nije se znalo šta pišu. Naslućivalo se kroz strah koješta,
               isticalo se kako je upravo Tahi pisma donio, a ljudi nestalni, klanjajući se samo
               sili, počeše vrtjeti glavom.</p>
            <p>Dan prije Jakubova - bijaše nedjelja - vozio se je gospodin Ambroz iz Brezovice u
               Zagreb. Nedaleko od Kraljevog broda kod Save srete silnu četu turopoljskih plemića,
               opasanih sabljom, gdje idu prema Zagrebu pod zastavom, a pred njima na konju braća
               Jakob i Blaž Pogledić iz Kurilovca. Zapaziv Blaž podbana mahnu rukom, i cijela četa
               stade klicati: - Vivat Ambrosius! - Zatim doleti Blaž do Ambrozijevih kola i reče
               pokloniv se:</p>
            <p>- Egregie domine! Sve je dobro! Vaši smo! Sutra će nam ban dati račun.</p>
            <p>Ambroz zahvali se, a Blaž vrati se k svojoj četi rekav da će njegovi ljudi još
               počinuti u obližnjem selu prije nego pođu preko Save.</p>
            <p>Stigav u Zagreb, pođe podban odmah put kuće gospodina Konjskoga do Kamenih vrata.
               Unišav u palaču nađe za stolom cijelo društvo: ponajprije domaćicu Anku, gospoju
               Uršulu i njezina tri zeta.</p>
            <p>Svi skočiše u jedan mah da pozdrave podbana.</p>
            <p>- Hvaljen Isus! - reče Ambroz - vi, kako vidim, oštrite za sjutra jezike! Pa i
               ženske, koje u saboru nemaju glasa! Šta je nova? Jeste li prebrojili naše
               glasove?</p>
            <p>- Ta gospoda već dva dana i ne rade drugo - reče Anka Konjska - ej, da sam ja
               muškarac!</p>
            <p>- Kako stojimo? - upita Ambroz sjednuv na visoku stolicu.</p>
            <p>- Dobro, oče - prihvati živahno Stjepko - Turopoljce predobio je gospodin Vurnović,
               oni imaju većinu glasova.</p>
            <p>- Spectabilis domine! - prihvati Konjski - premda se nadam da će većina naša biti,
               molim vas da ne idete sjutra na sabor. Mi ćemo za vas govoriti.</p>
            <p>Društvo se prepade, a podban sunu uvis i zapita u čudu:</p>
            <p>- Zašto?</p>
            <p>- Govorit će se o vama - odvrati Konjski plaho - molim vas, ne idite.</p>
            <p>- Jesi li poludio, svače - kriknu kroz jar Stjepko, lupiv o stol šakom - ta nama ne
               reče ništa o tom. Treba huljama skinuti krinku s lica.</p>
            <p>- A zašto može ban u sabor? Nije li on začetnik sile? - zaleti se Uršula živo u
               riječ.</p>
            <p>- Ban je glava sabora - odvrati Konjski mirno - mi ćemo vas braniti, javiti vam sve,
               domine Ambrosi! - Ali zaklinjem vas, ne idite.</p>
            <p>Podban pogleda oštro gospodina Konjskoga, zatim reče mahnuv rukom:</p>
            <p>- Iziđite za čas! Samo Konjski neka ostane. - Svi iziđoše.</p>
            <p>- Gospodine Konjski - nastavi Ambroz - vi ste nešta saznali. Govorite!</p>
            <p>- Hoću - odvrati domaćin. - Biskup Đuro Drašković poručuje vam da ne idete u sabor.
               On da je saznao važnih razloga za to. Moglo bi biti bure, okršaja. Domovina je u
               pogibelji; sada treba sloge i pripreme za rat. Zato vas biskup moli. Ne htjede mi
               dalje ništa reći, ali slutim da je Tahi proti vam predobio kralja. Za ime boga, ne
               idite!</p>
            <p>Časak se podban zamisli, zatim upita:</p>
            <p>- A gdje je biskup?</p>
            <p>- Otišao je na Trakošćan da se ukloni saborskoj buri.</p>
            <p>- Zovnite gospoje i gospodu unutra - reče podban. Konjski to učini.</p>
            <p>- Gospodo i braćo - reče podban unišlim - ja ne idem sutra u sabor.</p>
            <p>- Za rane božje! - kriknu Uršula van sebe, prihvativ ruku starca - vi nas bacate u
               propast! Nemojte, ako boga znate!</p>
            <p>- Oče! - zavapi Stjepko, kleknuv pred Ambroza - zaklinjem vas sinovskom ljubavi, ne
               činite toga, jedan vlas sijede vaše brade više vrijedi od sto njihovih riječi.</p>
            <p>Ali podban osovi glavu i reče: - Ja ne idem.</p>
            <p>Tada priskoči Konjski i kliknu poljubiv starca u ruku:</p>
            <p>- Hvala vam, uzvišeni mužu. Branit ću vas do zadnjega daha. A vi ostali, strpite se!
               Izići će na vidjelo koli je plemenita duša Ambroza Gregorijanca.</p>
            <p>*</p>
            <p>Prije podne Jakubova dana - rok je sabora. Po sobi kuće gospodina Konjskoga šeće
               starac Ambroz, poniknute glave, složenih ruku. Mrk je, nemiran je. Kao zatvoren lav
               po gajbi ide amo-tamo po sobi. Katkad stane i pogleda kroz prozor. Gleda kako
               poslanici idu kroz Kamena vrata u sabor. Neki brzo, živo govoreći, da ne zakasne,
               neki polagano, šuteći, kanda im se neće. Pješaci, konjanici, velikaši, šljivari iz
               Turovog polja u modroj dolami pod mentenom. A Ambroz ne može, ne smije. Mrk skupi
               obrve te istisnu iz oka veliku suzu. Sam je. Muškarci pođoše iz kuće u sabor. Anka je
               u svojoj sobi kod majke Uršule koju vrućica trese. Sam je sa svojom sijedom kosom, sa
               poštenim srcem koje ga je zanijelo bilo zbog nekog nepoštenja. Življe kuca srce, kuca
               jače. Šta će to biti? Ure plaze lagano ko crvi; tiho je, samo kadšto čuje se usklik
               od Markova trga. To je sabor, koji vijeća u dvorištu varoške kuće. Prođe podne, dođe
               jedna ura. Tad začu se štropot, šum i vika na ulici. Podban pođe k prozoru. Bijesni,
               razjareni, crvena lica, ljuteći se, smijući se idu poslanici iz sabora. Sad se čuše
               koraci na hodniku. Vrata se otvore, a u sobu provali Stjepko i kleknuv pred oca
               vrisnu:</p>
            <p>- Oče moj! Oče moj! Sramota do boga! - Ali dođe i Baltazar, Kerečenj, Konjski,
               Drušković i Vurnović, blijedi, dršćući, zdvojni, i kad se Stjepku izvinu krič, navali
               u sobu razigrana vrućicom, plamtećim očima Uršula i uz nju Anka.</p>
            <p>- Šta je, za ime božje? - viknu Heningovica doletiv k Stjepku.</p>
            <p>- Šutite, ženske! - zapovijedi Ambroz mirno - sad ćete čuti. Gospodin Konjski neka
               govori! - Zatim sjede, a Konjski prihvati pridušenim glasom:</p>
            <p>- Jutros pođosmo dobre nade u sabor. Bili smo prebrojili glase. Većina naša, većina
               će znati odvrnuti strijelu od naših glava, ma i s prijestola došla. Markov trg bijaše
               pun saborskih ljudi, ali nije tu bilo graje i vike, to je brujilo, šumilo, gledalo
               ispod oka. Vidjelo se da se sprema bura. Kad nas, to jest mene, Stjepka i Kerečenja
               opaziše, stade šapat, i svačije lice obrati se k nama. Nu ne zaustavismo se.
               Pozdraviv se malo s kim, pođosmo ravno put varoške kuće da si nađemo zgodno mjesto.
               Tako je bilo sinoć ugovoreno. U dvorištu bilo je dobrano čislo plemstva i njihova i
               našega, našega više, kako sam na prvi mah razabrati mogao. Poslije nagrnu od Markova
               trga još više. Dvorište je maleno, bila je prava šarena gužva. Mi se zavukosmo na
               desnu stranu, a za nama braća Sekelji, Zaboki, Drušković, Mrnjavčić, opat pavlinski,
               poslanik grada Zagreba Tomo Mikulić, građani križevački, varaždinski, i plemići
               seljaci od Kalnika, a osobito Samoborci.</p>
            <p>Naproti nama stajahu smijući se nekako zlorado gospoda Mato i Šime Keglević,
               poniknute glave Đuro Svesvetički, a i brat mu kanonik Stipan, koji se je pred međedom
               Šimunom Keglevićem slatko i ponizno previjao; Ladislav Bukovački buljio je držeći
               ruke na trbuhu pred sebe, Ivan Petričević skakao je mašući rukama sad k jednomu, sad
               k drugomu i prstom pokazivao na nas, dočim je Ivan Forčić, ponosito dižući uvis svoj
               pijani nos, svaki prašak sa svoje dolame otirao. Prikupilo se na njihovu stranu dosta
               manjega plemstva, a Petričević je bez kraja na pozdrav klimao glavom i turio svih
               deset prsti u zrak. Sad začu se krika i vika. Eto nam Draganićanaca pod zastavom! Svi
               do jednoga priključe se k nama. Mi smo šuteći preda se gledali, ali ja sam se nekako
               čudio da nije bilo ni Pogledića ni Vurnovića niti jednoga Turopoljca. Ta svi se bjehu
               nama obrekli. Trublja zatrubi, ide ban; sve se plemstvo trznu, sto glava istaknu se
               uvis. Pod samur-kalpakom, u višnjevu baršunastu odjelu, uniđe ban, za njim Alapić
               noseći novu svilenu zastavu, poslije smiješeći se i vrteći glavom grbavac Gašo, a uz
               njega - Tahi. Šiljasta šubara njihala se na njegovoj glavi, a desnicom držao je
               korice široke sablje. Visoko je nosio glavu, vjeđe je spuštao, donju usnu isticao.
               Ban sjede za stol sred dvorišta, uz njega veliki bilježnik Damjan; jedna stolica osta
               prazna - vaša. Nasta tišina. Poglednuh na protivnu stranu. Tu stoji Tahi, mota
               nemirno dugu bradu oko prsta i gleda nas - okom smiješećim se, đavolskim, a iza
               debelih usna provirnuše mu bijedi zubi. Erdödi progovori. Glas mu je drhtao, ali
               govorio je otresito. Pozdraviv stališe, reče kako je njegovu srcu milo da se je
               skupilo toliko plemstva u toli ozbiljan čas gdje nam neprijatelj kršćanstva sprema
               domovini novu napast. On zna da će stališi prinijeti svaku potrebnu žrtvu i pokazati
               se vjernim kruni i domu. Nu da se ta uzvišena zadaća poluči - tu je Erdödi govorio
               jače, i svi mu pristaše upirali oči u nas - potrebno je da se štuje vlasni zakon, da
               se makar i mačem iskorijeni onaj drač koji prijeti zagušiti pravicu. To da je volja
               kraljevske svjetlosti koja je spravna svakoga silnika satrti, a ban da će vršiti
               vladarevu volju jer reče: justitia fundamentum regnorum - - -</p>
            <p>- Justitia! - nasmija se Ambroz gorko - govorite dalje.</p>
            <p>- Sparina od toliko ljudstva - nastavi Konjski - bijaše da možđani puknu; nestrpljivo
               ključaše svačija krv. Stipo Svesvetički odobravao je banove riječi klimajući glavom,
               a drznik Tahi viknu kod zadnjih riječi: »Tako je! Živio kralj!«, i uz njega nekoliko
               plemića, ali na našoj strani brujilo je i kuhalo je; Luka Sekelj izlanu na Taha: »Ele
               gledajte anđela pravice!« Žamor se stiša, ali kipjelo je potajno. Kašljucajući
               pročita veliki bilježnik pismo kraljevo kojim potvrđuje artikule zadnjega sabora.
               Seljaci zijevahu na te duge latinske litanije. Plemstvo je šapćući gledalo uvis, gdje
               je pod svodom prvoga sprata u bogatu odijelu banica gledala skupštinu, a uz nju
               Jelena Tahovka - - -</p>
            <p>- Jelena! - promrmlja gnjevno Uršula - zete, govorite brže.</p>
            <p>- Ban - produži Konjski - kanda je važnije poslove zavlačio te je sve gledao prema
               ulazu; a tako i ja čekajući nestrpljivo Turopoljce. Skupština odmjeri dimnjakovinu,
               izabra velikaše za banski sud, postavi Mojsiju Humskoga za eksaktora; odluči da
               kmetovi Bedekovićeva kotara imaju utvrditi Križevce, a počelo se govoriti o utvrdi
               Koprivnice - ali uto navali pod sabljom kličući gomila turopoljskog plemstva a pred
               njima Vurnović, braća Pogledići i župan Arbanas. Četa smjesti se u srijedi među
               desnom i lijevom stranom, i Jakob postavi se pred nju tako da ga je svatko vidjeti
               mogao. Meni od radosti zaigra srce, i Stjepko tarući si ruke omjeri bijesno Taha,
               koji mu je pogled mirno vratio. Ni ban se nimalo ne uznemiri, Gašo Alapić pače, koji
               je sve dotle sjedeći u zemlju gledao, pridignu glavu i žmirnu kao mačak, da sam se
               upravo začudio. Zavlada tišina ko u grobu. Ban se dignu brzo, izvadi iz pojasa pismo
               sa velikim pečatom i preda ga Damjanu. Ovaj razreza omot. Nitko ne dahnu. Nos
               Maximilianus secundus... poče bilježnik čitati, »kralj da je teškim srcem od svojih
               vjernih savjetnika razabrao kakva je sila zavladala u Slavoniji, da su neki velikaši
               i plemići, pod noge vrgnuv zakon i pravdu, zlotvornu ruku digli na kraljeva
               namjesnika, na - - bana, a pred svima - «</p>
            <p>- Podban Ambroz Gregorijanec, je l'? - viknu Ambroz skočiv na noge, i oči mu zasinuše
               čudno.</p>
            <p>- Da, Ambroz Gregorijanec - Konjski će - ali u taj par buknu čudan žamor, i
               prijetećim pogledom planuše oči plemstva. Kralj, nastavi bilježnik, da je odlučio
               osvetiti taj zločin, da lišava podbana časti - - -</p>
            <p>- Jao! - kriknu Uršula, udariv se rukom u čelo - sve je propalo. To je dakle ta
               uzvišena pravica! Fuj!</p>
            <p>Stjepko stajaše u kutu škripeći zubima, stiščući sablju, a u oku mu drhtaše suza;
               Ambroz se trznu, ali brzo sjednuv mahnu Konjskomu i uprijev se o šaku reče:</p>
            <p>- Dalje, dalje!</p>
            <p>- Krika i klika zaurla skupštinom; šumilo je, brujilo je, pljeskalo, bučilo,
               zveketalo sabljama, grozilo pestima. Ban problijedi, bilježnik zašuti. Ban mahnu
               rukom. Smiriše se, i bilježnik čita da je kralj odredio neka se podban i svi ortaci
               radi zločina kazne, a jedva izusti te riječi, dignu se ban i viknu glasno: »Kad je
               podban otjeran po kraljevoj volji, birajmo novoga! Hoćete li?« »Birajmo!«, zagrmi
               Tahi. »Birajmo!«, njegovi susjedi. »Ne!«, krikoh ja silno, da će mi prsnuti rebra,
               sad ćemo smrviti buru - ali Jakob Pogledić dignu kalpak i zakriješti: »Birajmo! Vivat
               banus! Dolje Gregorijanec!« I sva hrpa njegovih seljaka zagrmi u jedan glas: »Vivat
               banus! Dolje Gregorijanec!« U meni stinu krv, Stjepko da će trgnuti sablju, Vurnović
               problijediv na smrt uhvati Pogledića za prsa. Izdaše nas, propadosmo, i kao oluja
               zahuji bijesna krika nad našim glavama, a u toj mahnitoj vrevi iskesi se na nas ono
               đavolsko lice susjedgradskoga silnika, upilji se sa visine u nas paklenim pogledom
               ono crno zmijsko oko Jelene Tahovske. Skočih na klupu, htjedoh govoriti. Pogledić
               mahnu. »Dolje!«, zaurla rulja. Kerečenj skoči dižući pesti pred bana, ali ovaj viknu:
               »Hoćete li Ivana Forčića za podbana?« »Hoćemo!«, tulila skupština, a Keglevići dizahu
               nosatog Forčića na ramena. Vivat Forčić!, zagrme seljaci na mig Pogledićev, a Forčić
               sjede na vaše mjesto. - - »Mir!«, zakriješti u taj par glas koja je svakomu prorezao
               srce; blijed, drhćući stavi se ovaj moj prijan Vurnović pred bana, blijed, kanda je
               ležao u grobu; oči mu se razmakoše kao razbijeljeni koluti, i lupi sabljom u stol.
               »Mir, velim ja, plemić hrvatski, kojeg se slobodni glas ne plaši vašega bijesa. Vi
               ste oblagali kralja, ishinili pismo, zatajili mu varku kojom Tahi oplijeni jadnu
               udovicu, pogazili pravo, oblatili staro hrvatsko poštenje, vi ste prevarili neuko
               plemstvo prokletim mitom, vi ste zlatni vijenac pravde okružili rđom, vi, zločinci,
               pokrivate svoja zlodjela grimiznim skutom, ali ja, prosti plemić, prosvjedujem proti
               toj sili i zlobi, proti varki i bijesu. Ne bojte se, neće sad ova sablja skočiti na
               vas jer je naoštrih za Turčina, jer sad zove domovina; ali jao vam, potučemo li
               Turčina. Smrvili ste plemenito srce starca Hrvata, raskopali sreću obitelji,
               oplijenili udovicu! Jao vama!« Tako govoraše Vurnović. A ban, pridignuv se napol,
               upirao se šakama u stol, buljio zinuv u junačkog plemića, strepio je na svem tijelu,
               od bijesa mu se otela riječ. Tahi porumeni dovrh glave, bijela mu je kosa letjela kao
               griva, i skočiv bijesan na stolac viknu: »Dolje Vurnović! Mi smo gospodari! Ja sam
               nadvladao! Vašoj Uršuli poklonit ću prosjački štap!« »Bog će ti suditi, krvniče!«,
               odvrati naš prijatelj - ali u taj par zabljesnuše na njega sablje, nu on se primaknu
               k nam, a naša junačka četa iziđe mašući oko sebe posjeklicom iz skupštine - i evo nas
               ovdje. Oh, plemeniti gospodine! Zašto vam moram ja to javiti, zašto moradoh doživjeti
               taj dan - - -</p>
            <p>Svi zanijeme. Na klupi sjedi Uršula. Glavu je prislonila na zid, grudi joj se
               nadimlju, usta su joj pootvorena, oči joj se vrte od vrućice. Anka upire se jednom
               rukom poniknute glave u stol, drugom se hvata za srce, a Kerečenj grize nijem brkove,
               ostali stvorili se kamenom: samo Ambroz je miran. Pristupi k Vurnoviću i podav mu
               ruku reče:</p>
            <p>- Hvala ti, prijatelju!</p>
            <p>- Oprosti - baci se Vurnović plačući Ambrozu na prsa - prevariše i mene moja braća.
               Potajno mito Alapića zavede neuki puk; oprosti meni i puku.</p>
            <p>Ali u taj par otvoriše se vrata. U sobu stupi novi potprabilježnik kraljevine Ivan
               Petričević, pokloni se hladno i preda Ambrozu a i Uršuli pismo.</p>
            <p>- Ta pisma šalje kraljevska svjetlost podbanu - i pokloniv se ode.</p>
            <p>Svi se gledahu u čudu. Ambroz otvori pisma i stade dršćući čitati: Nos Maximilianus -
               - Čujte! nasmjehnu se grohotom - kralj zove mene, Uršulu i njene zetove pred sud radi
               zločina veleizdaje i uvrijeđenog veličanstva, a vi, gospojo Uršulo, da morate po
               njegovoj zapovijedi vratiti Tahu cijelo imanje.</p>
            <p>- Nikad! - skoči žena na noge.</p>
            <p>- Morate - zasad - reče Ambroz - kralj zapovijeda.</p>
            <p>- Veleizdajice! - zavapiše svi kroz užas skupiv se oko starca. Ali kao klis sred
               burnog mora osovi Ambroz glavu i, dignuv šakom zgnječeno pismo prema suncu što je
               sijevalo kroz prozor, reče svečano:</p>
            <p>- Oj sunce! koje siješ nad pravednikom i grešnikom, pročitaj ti ovo pismo, zaviri u
               moje srce, pa potavni! Umirite se, djeco! Prestao sam biti podban, sad sam advokat,
               brat zakonodavca Pavla Gregorijanca. Na moju dušu, sam će kralj razderati ovo svoje
               pismo.</p>
            <p>*</p>
            <p>Treći dan po Jakubovu posjede Tahi imanje Susjed i Stubicu; od strave i užasa
               zastrepi cijeli kraj na silnikov usklik:</p>
            <p>- Ej, sad sam vam ja gospodar!</p>
         </div>
         <div type="chapter">
            <head>XIII.</head>
            <p>Na Svijećnicu godine 1566. bila je upravo ciča zima. Gospodin Franjo Tahi nije se
               kraj svoje medvjeđe naravi, koja se je poslije tolikih ljutih bojeva ukrutila bila,
               nimalo plašio ni leda ni mećave, ali ta lanjska godina bijaše toli ljuta i po njega i
               po cijelu zemlju, kojoj bje osmanski barbar oteo Kostajnicu i Krupu, da je Tahi za
               zime tražio počinka svojim kostima, koje je podagra pomalo štipati počela, dobro
               znajući da će ga ratna trublja nanovo pozvati čim okopni snijeg, jer se je kralj
               Makso kratio isplatiti Turčinu danak, te se je pričalo da će sultan glavom voditi
               vojsku na Beč. Ta mu zimska dokolica dođe i zato da učvrsti svoju moć u ovom kraju,
               ter da smekša tvrdokorne seljačke šije koje su njemu i njegovoj zakonitoj drugarici
               toliko jada zadale bile - ukratko, da se osveti svima koji se bješe drznuli dići se
               na njegovo kruto gospodstvo. Zato je dakle gospodin Ferko, protegnuv svoje noge,
               sjedio vesele volje kraj plamtećeg komina, a naproti njemu gospoja Jelena, vezući
               svilen pojas sinu Gavri. Oboje govorahu vrlo živo.</p>
            <p>- Dakle, da znaš, Jeleno - reći će Tahi - kći se banova udaje.</p>
            <p>- Je l' moguće? - upita radoznalo gospoja spustiv vezivo u krilo.</p>
            <p>- I ja sam se čudio. Mišljah da će ostati starom partom pošto ju je tvoj nećak Đuro
               na cjedilu ostavio - ali eto ukeba ban Mađara, nekog Stjepana Držfyja, zapovjednika
               podunavskih konjanika; zaruke već obaviše, a do jeseni, ako budemo živi, bit će
               svadba. Dobio sam pismo iz Ugarske, gdje su mi Batori to javili.</p>
            <p>- Ne pišu ti ništa o našim parnicama, o istrazi radi veleizdaje proti Uršuli i
               Ambrozu?</p>
            <p>- Pišu da parnice spavaju - nasmija se Ferko - kako i ne bi? Ambroz potjeruje dakako
               proti meni pravdu što može življe, ali kralj ima sad s Turčinom veliku pravdu,
               moljaka u Augsburgu njemačku gospodu za novce te nema kada suditi. A od te istrage
               jedva će šta biti.</p>
            <p>- Kako to?</p>
            <p>- E, to je opet tvoj mili brat Nikola, komu je od sigetske kapetanije ostalo vremena
               da Maksimilijanu po svom običaju napiše krupno pismo za svog štićenika Ambroza. I
               tako će stvar zaspati. Zato i nijesam išao na požunski sabor jer se odviše ljutim, pa
               imam i kod kuće dosta posla da gospodarstvo uredim i seljačku marvu ukrotim. Odbit ću
               im ja rogove. Ja i ne pitam dalje za veleizdaju, samo da imamo svoje imanje; staru
               hulju Ambroza ionako sam ošinuo da će me pamtiti do groba.</p>
            <p>- Da - prihvati Jelena - kad si spomenuo seljački skot, što će biti od špana
               Heningovice Stjepana, koga ste onomad uhvatili na cesti kod Brdovca?</p>
            <p>- Šta će biti? - nasmija se Ferko - pitaj šta je bilo. Requiescat in pace! - Pri tom
               uze Ferko nožice svoje žene i prerezav nit reče: - Na, tako je bilo. Dat ću ja
               prokletim šljivarima igrati se suca.</p>
            <p>- Ded, kazuj mi!</p>
            <p>- Ta je l' i vrijedno puno govoriti za takovu ništariju? Eto, to je. Šimun Drmačić
               javio mi je da Stjepan gospodski živi u Brdovcu, a uz to se grozi da će doći stari
               gospodari. Reče mi i to da je seljačke psine huškao na tebe, k tomu mu je imanjce
               prilično. Htjedoh ga suditi, ali kukavica podžupan Đuro Raškaj reče da je Stjepan
               plemenit, da spada pred plemeniti sud. Dobro, rekoh, ja ga tužim, vi ga sudite. Da
               vidimo! Skupili se oni na sud u Brdovcu pa otkrojiše da je Stjepan prav i čist. Znao
               sam ja to. Zato dočekah sa Bošnjakom i Antunom Gerecyjem po sudu Stjepana. Pograbismo
               ga, dovedosmo ga amo, a ja poručih Raškaju da ću sada ja suditi sud. Sudili smo brzo.
               Ti si još spavala. Moj Antun donese sjekiru, zamahnu i fuk - ode glava. Kuću lopova
               Stjepana dobio je Gerecy jer mu je baš majstorski tikvu otpuhnuo. Pokazat ću im ja
               tko sam, pomest ću sav taj plemeniti i neplemeniti smet pa će sve čisto biti kao na
               ovaj pod - završi Ferko lupiv petom o kameni tarac.</p>
            <p>- Ali ako te optuže! - lecnu se Jelena.</p>
            <p>- Tko? - dignu Tahi glavu - bana imam u torbi, moja stranka je silna, kralju smo
               nužni, ne smije nam se zamjeriti, ja sam u Hrvatskoj gospodar. Tko da me tuži?
               Komu?</p>
            <p>- Oče! Oče! - provali u sobu Gavro - baš je dotjerao Petričević u grad bosa, okovana
               čovjeka.</p>
            <p>Tahi dignu se brzo te iziđe na trijem da vidi šta je. Sred dvorišta u snijegu stajaše
               čovjek gologlav i bos, odjeven samo košuljom i gaćama, okovan teškim lancima. Čovjek
               drhtao je od zime kao šiba, crna kosa visila mu niz blijedo lice, a iz ustiju mu
               tekla krv. Uz njega stajao je na konju Petar Petričević sa dva oružnika i fiškal
               Šimun Drmačić, odjeven izvrnutim kožuhom, dočim su mu noge bile omotane slamom.</p>
            <p>- Tko je to? - viknu Tahi zgora.</p>
            <p>- Latrunculus pravissimus! - odgovori Drmačić dignuv glavu - ovaj prepoštovani
               gospodin, vaša milosti, zove se Ivan Sabov, koga majka nije rodila nego za vješala.
               Valjda ga znate!</p>
            <p>- Ho, ho! Ivan Sabov! - nasmija se gospodar susjedski - dakle ste ga uhvatili!</p>
            <p>- Uti figura docet, vaša milosti - brbljaše Šimun dalje - ali smo si i pri tom svoj
               krušac gorko zaslužili.</p>
            <p>Tahi siđe u dvorište i stavi se pred dršćućeg bijednika koji je svejednako u zemlju
               gledao.</p>
            <p>- Ti si Ivan Sabov - upita ga Tahi.</p>
            <p>Čovjek dignuv ponosito svoju glavu, pogleda velikaša pronicavim okom i reče:</p>
            <p>- Da, Ivan plemeniti Sabov!</p>
            <p>- Vi'š - umiješa se Drmačić - nijesam znao da si plemenit. Dakle se i plemenita koža
               ježiti može? Reć bi da ti nije toplo.</p>
            <p>Sabov pogleda fiškala prezirno i ne reče ništa.</p>
            <p>- Ti si - reče Tahi - za Heningovicu na me bunio seljake, ti si oružanom rukom
               navalio na Susjed.</p>
            <p>- Jesam - odgovori sužanj.</p>
            <p>- Ti si mačem obranio grad proti banu i ubio kapetana Vlašića?</p>
            <p>- Jesam.</p>
            <p>- A zašto si to učinio, dragane moj?</p>
            <p>- Jer sam služio Heningovicu, jer sam joj se plemićkim poštenjem obrekao bio, jer
               znam da je Susjed njezina djedovina koju joj vi nepravedno oteste.</p>
            <p>- A, tako - reče Tahi klimajući glavom - ali ti si, brajko, iz svoga prozora na moje
               ljude pucao i ubio konja koji mi je tri puta draži nego ti, lopovska dušo.</p>
            <p>- Jesam - odvrati Sabov - jer su vaši oružnici proti božjemu i ljudskomu zakonu
               navalili u moj plemićki dvor da mi otmu sve moje imanje. Ja sam plemić, svoj
               čovjek.</p>
            <p>- Pa zašto si pobjegao?</p>
            <p>- Jer na me poslaste silnu četu. Htjedoh se ukloniti na sigurno mjesto da se pred
               plemenitim sudom potužim na vas.</p>
            <p>- A, ha! Tako, tako! - nasmijehnu se Tahi - a gdje ste ga uhvatili, dragi moji? -
               okrenu se Ferko k Petričeviću.</p>
            <p>- U klijeti blizu Stubice - odvrati Petričević.</p>
            <p>- Da - nastavi Šimun - provaliv noću u kuću, nađoh par njegovih čizama, pa odmjerih
               njegov trag. U snijegu ga nađoh utisnuta, tako pođosmo tragom sve dalje i dalje.
               Ostavih za sobom oružane ljude u zaklonu i pođoh prema klijeti svoga staroga znanca
               Ivana. Zablenuo se, ali se umiri kad mu rekoh da idem iz Stubice gospodinu
               Gregorijancu, i nek mi da prespati. Govorili smo svašta o službi, a on mi reče da bi
               volio poginuti negoli od krvnika Taha - tako on reče - okusiti mrvicu kruha ili
               kapljicu vode. Dođe noć, dođe Petričević za mnom i ulovismo miša, ter ga svukosmo da
               se siromah putem ne znoji. A sad ga imate!</p>
            <p>- Eh - reče Tahi, zasukav brkove - vidiš, moj dragi, ti si mi došao u goste pa te ne
               mogu pustiti u toj zimi iz kuće, jer ne daj bog da s moje krivnje nazebeš. Dat ću ti
               stan i postelju, ali kad nećeš od mene ni kapljice ni mrvice, neka bude po tvojoj
               volji. Neću te siliti, moglo bi ti prisjesti.</p>
            <p>Sabov dignu glavu i izvali na Taha ukočene oči, ne znajući šta se uraditi kani.
               Napokon se trznu i reče:</p>
            <p>- Gospodine Franjo Tahi! Ja proti toj sili prosvjedujem. Pustite me! Ja sam
               plemić.</p>
            <p>- Bogzna - zavrti Tahi glavom - valja potražiti prije tvoj plemenski list. Donle se
               moraš strpiti.</p>
            <p>- To će teško biti, vaša milosti - nasmijehnu se Drmačić - kad je pobjegao, i kad mu
               otjerasmo ženu i djecu, noćili smo u njegovoj kući. Tu sam potpalio peć sa kojekakvim
               papirima, među njima je i šarena magareća koža bila.</p>
            <p>Sužanj protrnu od užasa, zdvojno se uhvati rukama za prsa da lanci zazveknuše, i
               muklo zastenja od boli, od gnjeva i užasa. - Bože! Bože! zaškrinu - jesi li živ?</p>
            <p>- Petričeviću! - zapovjedi Tahi - povedi mi moga gosta u donju komoricu, čuvaj ga
               dobro i da si upamtio: Ivan neće od mene ni kaplje ni mrve, dakle mu ne treba ništa
               dati.</p>
            <p>- Laku noć, nobilis domine - zahohota fiškal.</p>
            <p>Sužanj klonu na koljena i pogleda k nebu, ali oružnici ga silom odvukoše, a gospodin
               Tahi uspe se vesele volje uz stube te je u toploj sobi dalje čevrljao sa gospojom
               Jelenom, koja mu dojavi da je jutros kod nje bio župnik Babić i opitao se kamo da je
               mladi Đuro Mogaić dospio jer da svijet zastalno zna da je bio otišao u Kanižu.</p>
            <p>- Reci mu, gospojo Jeleno - odgovori Tahi - pro primo, da su Mogaića uhvatili Turci
               pa valjda od njega načinili kopuna, pro secundo, nek se vražji pop moje kuće kani jer
               ću ga kvrcnuti po svetoj tonzuri. Lopov je, kmetskog je roda, psina ko što sav ostali
               kmetski smet.</p>
            <p>*</p>
            <p>Pet dana bilo je minulo od Svijećnice. Gospodin Ferko bio se je obilnije osladio
               zlatnom kapljicom vina što ga njegovi ljudi u pivnici Ivana Sabova u Brdovcu
               zaplijeniše. Lica su mu gorjela, oči plamtjele. Veselo skoči na noge, bio je vraške
               volje. Natukav kapu na lijevo uho, spusti se niz stepenice i zovnu glasno:</p>
            <p>- Petre! Ej! Petre! Gdje si, huljo?</p>
            <p>Za čas pojavi se Petar Bošnjak i pokloni se duboko.</p>
            <p>- Nosi ključe od kamene komorice da vidim kako se naš gost Ivan Sabov veseli. Da, i
               hljebac friška kruha ponesi! - Sluga posluša gospodara i zakratko siđe niz zavijene
               stepenice Petar noseći svjetiljku, hljebac i ključe podzemne tamnice, a za njim
               gospodar Tahi. Dođoše u tamnu hodniku pod zemljom do gvozdenih vrata. Petar ih
               otključa i zađe unutra, za njim Tahi. Kad Petar dignu svjetiljku, mogao si pregledati
               tu užasnu ljutu komoru. Iz te kamene kutije udari na vrata vlažan i smradan zrak.
               Gdjegdje bijahu gole, kamene stijene pokrivene mahom i plijesni, gdjegdje smočene
               vodom. U kutu na gnjiloj slami drhtalo je nekakvo klupko - valjda živ stvor, možda
               čovjek. Da, da, bit će čovjek. Ispod krvavih ukrućenih krpetina vidiš čovječju put,
               noge crvene i modre, nabrekle, ozeble. I ruke vidiš, suhe, bijele, gdje su se
               grčevito zakopale u slamu; oko nogu i ruku savija se hladno gvožđe. Možebit je to
               zvijer? Živo jest, jer katkad drhtne, katkad zarukne. Valjda je to bio čovjek. Bit
               će, jer pod crnom nakrvavljenom kosom, koja se je uz čelo prilijepila, vidiš sivo,
               blijedo lice. Kanda su ga guje ispile. Modre suhe usne zinuše, a iza njih vire zubi
               kao tigru. Tamne se oči žare kao bijesnom psetu, pa se vrte i vrte. Katkad klupko
               uzdahne, katkad zarukne. Ali kanda je prikovano na zemlju. Kako ne bi? Čovjek nije
               pet dana ništa jeo ni pio. Tahi, podbočiv se, stavi se pred klupko kao pas pred mrtvu
               divljač. Oči mu zasijevnuše žarom mržnje, prezira i zvjerstva.</p>
            <p>- Oj! mili goste! Oj, Ivane! Kako si mi, je l' ti dobro? - zapita kroz rug Tahi.</p>
            <p>- Vode! - zastenja čovjek izbuljiv oči.</p>
            <p>- Vi'š vraga, zaboravismo je - odvrati Tahi - ali evo ti friškog hljeba; bijel je,
               jedi, kume! Bit ćeš gladan. - I baci hljebac sužnju. A ovaj se trznu, i kanda ga je
               čarobna sila dirnula, sjednu, prigrabi objeručke hljebac kao majmun i stade
               mumljajući žvakati i gutati friški hljeb i proguta ga do zadnje mrve. Sužanj poče
               teško disati, dignu glavu i zacvili kroz plač:</p>
            <p>- Molim, molim, dajte mi papir - testament - za ženu - za djecu - oh! oh! dajte!</p>
            <p>Tahi ne odvrati ništa.</p>
            <p>- Molim, molim - dignu sužanj ruke, raskrečiv suhe prste - popa, popa mi dajte, za
               rane božje, popa!</p>
            <p>- Daj, oče, popa dozvati - ozva se za Tahom Gavrin glas, koji se je od radoznalosti
               dovukao.</p>
            <p>- Otale, ludi dječko - otresnu se Tahi na sina - misliš li da će popovske čarobije
               otvoriti ovomu đavolskomu psetu nebeska vrata? Ništa!</p>
            <p>Sužanj se trznu, trzao se jače i jače, usne mu zinuše, usta mu se zapjene,
               glavurdajući ispriječi se pa zaruknu:</p>
            <p>- Vode - vode - utroba gori - kruh gori - vode - vo - - - i kao kamen pade na kamen.
               Časak zavlada tišina. Petar primaknu uho prsima sužnja.</p>
            <p>- Gotov je - reče Petar.</p>
            <p>- No - nasmija se Tahi - taj će me i u paklu pamtiti! - Ali kad pogleda u mrtvaca,
               koga su ukočene oči iz kuta u njega buljile, zazebe ga srce i ode.</p>
            <p>Šta li je Tahi one noći snivao?</p>
         </div>
         <div type="chapter">
            <head>XIV.</head>
            <p>Sumoran dan bijaše dvadeset i peti rujan 1566. Nebo bijaše zastrto blijedim, sivim
               oblacima iz kojih bi se pokadšto spustila kapimice jesenska kiša, a žutim i rumenim
               lišćem šumâ provlačila se potiho magla, oblaci bjehu i zavite glavice bregova. U to
               sumorno vrijeme micala se lijeno malena četa konjanika prema Susjedu, daleko pred
               njom gospodin Tahi, a uz njega Gašpar Alapić. Obojica bijahu pokrita tamnim
               kabanicama, obojica gledahu šuteći pred sebe ispod natisnutog na čelo mokrog kalpaka.
               Na licu gospode, inače dosta bijesne, bilo je opaziti neki gluhi mir, neko neveselje,
               a osobito bijaše lice grbavog Gašpara van reda blijedo. Sa tornja ozva se trubljaj,
               široko se otvoriše gradska vrata, i mučeći uđe nevesela četa u grad. Hrpa lovačkih
               pasa uze skakati oko gospodarâ, sluge snimiše ponizno kape, a najposlije izleti u
               dvorište gospoja Jelena u crno odjevena, a uz nju sinovi Gavro, Stjepan i kćeri Klara
               Gruberka iz Samobora pa Margareta Oršićka sa Slavetića. Gospoja Jelena bijaše
               strahovito blijeda i propala, mrka joj kosa bje jače posijedila, a u crnim joj očima
               sijevaše i tuga i strah i nemir. Tahi, mahnuv ženi i djeci rukom, spusti se sa svoga
               konja te se izljubi šuteći sa cijelom obitelji, a za njim pokloni se Gašo gospođi.
               Neka plahost, neki užas osvajaše svačije srce, i zato ne pisnu nijedan dok družba ne
               stupi u palaču grada, gdje se sinovi i kćeri požuriše da snime sa oca i gosta oružje
               i prokisle putne kabanice. Tahi obazre se po starinskim slikama, visećim po tamnima
               zidovima palače, uzdahnu, prođe rukom preko rudaste kose i reče:</p>
            <p>- Hvala bogu te sam opet u svom domu - i prihvativ obje ruke svoje žene nastavi: -
               Zdravo, ženo, zdravo, djeco moja! Dugo me nije bilo i mišljah da se nećemo nikad više
               vidjeti, jer nas je zla sudbina upravo nemilo ošinula, i još se nijesmo
               rastrijeznili. Jesi li primila moje pismo iz Kaniže? - završi Tahi spustiv se na
               klupu.</p>
            <p>- Jesam, gospodine moj - odvrati Jelena, a suze joj navriješe na oči.</p>
            <p>- E, pa ondje sam ti sve napisao o krvavom danu sedmoga rujna, o nesreći sigetskoj i
               o junačkoj smrti tvoga brata Nikole. Nikola mi nije bio prijatelj za posljednjih
               godina, on je pače i meni i tebi mnogo skrivio; nu to su drugi računi - de mortuis
               nil nisi bene; junački se branio, junački je poginuo i hvale je vrijedan, a oni koji
               su ga napustili svojom ludosti, koji me nijesu htjeli poslušati, neka - ali neću više
               o tom govoriti, glava mi gori - ako li više znati želite, evo vam vrijedna gosta,
               gospodina Alapića, taj je sve to na svoje oči vidio i jedva cijelu kožu iznio jer je
               već bio u turskim pandžama.</p>
            <p>- Jesam bio - uzdahnu nekako čemerno Alapić - ja ću vam, plemenita gospo, sve natanko
               dojaviti dok malo ispravim isprebijana rebra, jer, da znate, dođoh nehotice na hranu
               i stan prokletim nekrstima, koji me samo zato pustiše na slobodu jer se bjeh
               preobukao u prosta vojnika. Da su saznali da sam ja onaj čovjek koji im je kod
               Šikloša toli nemilo razbijao tikve, glave mi moje, ne bi mi već na ramenima sjedila
               glava. Sve ću vam reći, ali sad, bogami, ne mogu. Ljutim se, htio bih pući, kako smo
               ludo izgubili Siget i vašega brata - a onamo oko Đura plela i mela se kraljeva
               vojska. Zaludu je sada kukati, bog je tako htio. Nadajmo se boljemu vremenu.</p>
            <p>Gospoja Jelena slušala je sve te riječi naoko mirno, ali guste suze kapahu joj iz
               očiju, i pri zadnjim riječima Alapića pokri rukama lice i zajeca:</p>
            <p>- Brat mi je bio - brat! Recite vi i nabrajajte što vam drago, on je bio Zrinjski,
               veći, slavniji nego svi ostali - on nije zaslužio toli užasne smrti. Da se boljemu
               nadamo? Čemu? Bratu odsjekoše neljudi glavu jer je junak bio, a sina mi Mihajla
               zarobiše Turci u Krajini, i bog zna šta će od njega biti. Franjo! Franjo! Jesi li
               pomislio na svoga sina, na svoju krv? Franjo! Evo izgubih brata, nemoj da i sina
               izgubim!</p>
            <p>- Za sina se umiri - reče Tahi mirno - znam gdje je - u Banjoj Luci. Imam u svojoj
               kaniškoj tamnici dvije paše, i kako mi stigoše pisma o zamjeni, skorim ću sina
               osloboditi. Nu ti se spremaj za koji dan na put. Pisah već Nikolinoj udovici Evi, a i
               sinovima. Poći će u Čakovac. Onamo će zakratko stići glava tvoga nesretnoga brata
               Nikole. Turci je povratiše generalu Salmu; u đurskoj crkvi je blagosloviše, a mi ćemo
               je sahraniti u raki obitelji kod Svete Jelene.</p>
            <p>Gospodin Alapić pokloni se gospođi i potraži svoj stan, i Tahi pođe skoro počinuti od
               napornog puta, a još više od krvavih onih dana koji se završiše propašću sigetske
               tvrđave i smrću junaka Nikole Zrinjskoga. Težak bijaše taj san; Tahi nadao se je da
               će i sladak biti - ali sav taj napor, sva ta premučena muka ne utomiše u njem krvavih
               uspomena. Snivao je i kroz san vidio strahovitu prikazu - Arlandovu Doru, kako vodi
               za ruku blijeda mrtvaca komu iz srca teče rumena krv, koji piljeći ukočenim očima u
               Taha šaptaše zdvojno: »Vode! Vode! Popa! Popa!«</p>
            <p>Mučke prolažahu dnevi na Susjedu. Gospoja Jelena spremala se plačući na put, Tahi je
               nije htio buniti. Sjedeći sa Gašparom za vrčem vatrena vina, kušao je gospodin Tahi
               otplahnuti sve nemile brige prošlosti, sve crne slutnje budućnosti. Jednog dana
               reče:</p>
            <p>- Gospodine Gašpare, vjeruj mi da sam suza sit; još da obavimo ceremoniju nad
               Nikolinom glavom pa onda da pomislimo šta će biti u našem domu. Sreća mi dobro kaže.
               Bivši u kraljevskom taboru u Đuru ishodio sam pomoću Batora i drugih prijatelja od
               Maksa donaciju, i po tom izmače advokatu Ambrozu poglavita kvaka za koju me je pred
               sudom uhvatiti mogao. I govorimo pravo, Nikolina smrt mi je dobro došla. On mi je bio
               neprijatelj, njega držahu se svi neprijatelji moji; Zrinjski je bio slavan i bogat,
               imao je i prijatelja kod dvora pa je znao banu Petru pomrsiti konce. Nikola pade,
               banu su nevezane ruke, ja imam kakav-takav titulus juris; naša stranka je jača no
               ikada, moja obitelj uglednija - začudo - upravo po tom što mi je žena sestra
               sigetskog junaka koga sav svijet slavi, a Nikolini sinovi su djeca. Zato, gospodine
               Alapiću, željno očekujem bana Petra. Hoće li se skoro vratiti?</p>
            <p>- Ne bih znao pravo reći - odvrati Gašo. - Čim kralj zaključi da se raspusti vojska,
               te nije bilo veće pogibelji, ostavi ban zapovjedništvo knezu Franji Slunjskomu te
               pohiti sa mojom sestrom i kćerkom si Ankom da slave svatove sa Držfyjem, u Ugarsku.
               Znam da će proći i mjesec dana dok se povrate, nu svakako će mi pismom dojaviti svoj
               dolazak u Zagreb, pa možemo moga svâka dočekati ondje, jer je zbilja vrijeme i zgoda
               da uredimo zemlju posve po našoj volji i želji.</p>
            <p>Deset dana iza toga razgovora krenuše gospodari susjedgradski u Čakovac, dočim se
               gospodar vukovinski skloni u komoricu zagrebačke brkate krčmarice, da si ondje
               izliječi rane što mu ih je tursko ropstvo zadalo bilo.</p>
            <p>*</p>
            <p>Gospodin Gašpar slabo je brojio dane te ne bje ni opazio da ih je već trideset
               prošlo, i da je lišće sa drveća popadalo. Kako i bi? Ljubavi su zavezane oči. Jednog
               podneva donese mu banov teklić pisma, gdje mu sestra javi da se ban vraća od kćerine
               svadbe i da će za četiri dana stići u Zagreb. Gospodin Gašo našara na omotu pisma:
               »Na znanje plemenitom gospodinu Ferku Tahu« i otpravi teklića dalje na Susjed. Za
               malo dana dođe gospodin Tahi sa gospojom Jelenom u Zagreb te se nastani u banovoj
               kući. Prođe i nedjelja dana, a o banu Petru ni glasa. Tahi zabrinu se nekako, ali ga
               utješi Gašo:</p>
            <p>- Ne tarite si glave, velemožni gospodine, na putu u Zagreb imade puno velikaških
               štacija, pa se moj gospodin svâk gdjegod u gostima pozabavio. Ta vi znate kako to kod
               nas biva.</p>
            <p>Tahi se na tu utjehu nekako smiri te pohodi drugog dana sa ženom vinograd gospodina
               kanonika Stipe Svesvetičkoga u Bukovcu, gdje se je kolo otmjenih gosti do kasne noći
               veselilo. I gospodin Gašo bje k toj veselici pozvan, ali se ispriča da nije danas za
               društvo jer ga glava silno boli, pa je svoju bol liječio u prijaznoj komorici
               krčmarice Jage. Vani je već i potavnilo bilo, no Gašo je slabo pitao je l' svjetlo,
               je l' mrak, već mario samo za sjaj starog vina i ženskih očiju. Upravo je svojoj Jagi
               pričati stao kako su ga Turci nemilo vukli po ropstvu, kad iznenada protisnu glavu
               kroz prozor banov vratar te viknu:</p>
            <p>- Dođite za ime božje brzo kući, plemeniti gospodine!</p>
            <p>Spaziv blijedo lice sluge, protrnu Gašo i, prevrnuv vrč na stolu te ne pitav dalje,
               pohiti skokom u banovu kuću. Kućna vrata bijahu širom otvorena. U dvorištu stajahu
               dvoja kola, ali nigdje žive duše. Gašo pohiti uza stube. Na hodniku skupila se cijela
               četa služinčadi plačući i naričući. Laktom protisnu se Gašo, provali u sobu, pogleda
               i stvori se kamenom. Sred velike dvorane stajaše na zemlji crna mrtvačka škrinja, nad
               koju se bješe nadnijela crnoruha žena - banica. Ruke je bila složila, čelo joj
               počivalo na škrinji, a kroz muklo jecanje prodro bi kadšto zdvojan usklik:</p>
            <p>- Joj! Joj! Petre, druže moj!</p>
            <p>- Barbaro! Šta je, za ime boga? - kriknu Alapić priskočiv sestri.</p>
            <p>Na bratov glas strese se banica, sunu kriknuv uvis i baciv se Gaši na prsa
               zavapi:</p>
            <p>- Brate! Brate! Mrtav je, mrtav! A ja sam udovica, jadna udovica!</p>
            <p>Gašo povede sestru k stolici, gdje je jecajući sjedila i iz zaplakanih očiju preda se
               gledala. Šuteći stajaše brat do nje zagledav se u slabi plamen voštanice, koja je na
               stolu drhtala i žuto svjetlo po mrtvačkoj škrinji sterala. U dvorištu zaruže kola. Za
               dva časka pojaviše se na pragu Tahi i gospoja Jelena.</p>
            <p>- Je l' moguće? - zavapi Jelena pohrliv k prijateljici. Tahi osta na pragu
               problijediv na smrt, poniknuv nikom.</p>
            <p>- Je l' moguće? - uzdahnu banica dignuv glavu - da l' je moguće? Istina je, grozna,
               strašna istina. Na, u toj škrinji leži ban Petar mrtav, moj muž mrtav, moj muž! Jao!
               - I udovica pokri si lice rukama.</p>
            <p>- Ali kako se to zbilo? - upita prestravljen Tahi.</p>
            <p>Banica spusti ruke na stol, dignu glavu i prihvati jecavim glasom:</p>
            <p>- Svadbu bjesmo sretno obavili. Bilo je vrijeme da se vratimo. Vozeći se ravnicom
               zateče nas ljuta, nemila bura! Petar pometa na mene sve što smo imali odijela sa
               sobom, a on sjeđaše na kolima u surki. Korila sam ga s te lakoumnosti, ali mi se on
               nasmija. Kasno u noć stigosmo do Čakovca. Zađemo na noćište. Ja napisah Gaši pismo,
               ali uto se je Petar nekako tužio na bodac. Legnu. Glava mu je gorjela kao usijano
               gvožđe. I poče buncati. Prepah se, poslah po ranara Zrinjskoga. Prekasno. Za tri sata
               izdahnu, i evo ga - evo! Mrtav! Jao, bože, mrtav! Oh, jesam li to od njega
               zaslužila?</p>
            <p>- Gospodine Tahi - reče upol glasa Gašo pristupiv gospodaru susjedgradskomu - molim
               vas, budite nam u taj strašni čas na pomoći.</p>
            <p>- Ja - promrmlja Tahi - ja bih sam imao pomoći tražiti. Ban Petar Erdödi je mrtav,
               moji računi su pokvareni. Šta će sada biti?</p>
            <p>Gašo odvede banicu u ložnicu. Tahi i Jelena stajahu sami kraj škrinje. Tada pristupi
               Jelena i položi ruku na rame muža.</p>
            <p>- Gospodine Franjo - reče potiho - nije l' ta škrinja za nas prst božji?</p>
            <p>Ali trznuv se ljuto, odgovori Tahi:</p>
            <p>- Gospojo Jeleno, čini mi se da iz vas govori opet onaj prokleti pop brdovački.</p>
            <p>- Memento mori! - zaori uto od vrata pronicav glas. I uniđe svećenik malena stasa,
               duge crne brade - biskup Đuro Drašković. - Do mojih uši dopre crni glas - nastavi -
               da se je svidjelo Svemogućemu u taj kobni čas oteti kraljevini glavu. Dođoh da
               pohodim te dvore crne tuge i da se pomolim za dušu pokojnika! - Drašković kleknu pred
               škrinju i uze glasno moliti, ali kad jasno i glasno izusti: - Amen! - uhvati nešto
               Ferka Taha za srce.</p>
         </div>
         <div type="chapter">
            <head>XV.</head>
            <p>Dok se je turobni glas zvona sterao nad gradom Zagrebom, naviještavajući da je
               kraljevina izgubila bana, sjeđahu u brdovačkom župnom dvoru dva čovjeka, domaći
               župnik Ivan Babić, a drugi čovjek svjetovnjak, visok, stasit, bistrih, smeđih očiju,
               iskrena, jaka lica i dugih brkova. To bijaše gospodin Stjepan Grdak od Filetinca,
               plemić križevački, poslan po kraljevskoj svjetlosti.</p>
            <p>- Hvala vam, časni gospodine - reče plemić svećeniku - na vijesti što ste mi javili.
               Kraljevska svjetlost posla me navlaš ovamo da upravljam u ime kraljevskoga fiska sa
               Heningičinom polovicom imanja dok se parnica ne dotjera kraju. Ne dvojim nimalo da će
               gospoja bar za polovicu održati pobjedu, jer je to napokon njezina djedovina, i Tahi
               si je to prigrabio per fas et nefas. Znadu ga i pri dvoru - toga gospodina vrhovnog
               konjušnika, da je divjak bez para, i bojim se još i sad zla premda je kralj nešta
               pravedniji od svojih lakomih vijećnika, kojih je gospodin Tahi u ime prijateljstva
               zakapariti znao. Da pravo reknem, nijesu ni marili uvesti tu privremenu fiškalnu
               upravu, nu vele da se je bojati krvi. Moguće, al fiscus je rad za toga provizorija
               pobirati zlatnih plodova; fiscus to rado čini jer nema nikad u kesi novaca. Nijesam
               imao u tom kraju znanca doli vas, koga od malih nogu poznajem za poštenjaka. Zato
               dođoh pitati vas; molim vas da mi budete pri tom teškom poslu u pomoći, jer sam rad
               za to možebit kratko vrijeme svoga boravka uvesti opet zakon i red koji pod Tahom,
               koliko čujem, ne cvate.</p>
            <p>- Ne cvate, žalibože - potvrdi župnik. - Bog mi je svjedok, vam, gospodine Stjepane,
               nijesam govorio preko istine, i hvala bogu da ste došli jer će kraljeva čovjeka opet
               morati slušati.</p>
            <p>- Ne znam hoće li - zavrti Grdak glavom - kad sam jutros stigao na Susjed te se
               iskazao kraljevskim pismom, stade mi Tahova služinčad već na prvi mah bacati klipove
               među noge; Petar Petričević ne da ključeva, svi mi se uklanjaju, a ja sam vam stojao,
               bog do prosti, kao grešnik pod vješalima. Ali se gospoda prevariše. Grdak ne da se
               nikakovim gospodstvom zablenuti. Ja ne popuštam i idem ravnim putem.</p>
            <p>- Tako je i pravo, gospodine Stjepane, i to je jedini put da si pribavite ugleda.
               Preporučam vam osobito taj siromašni puk koji se pod Tahom znoji krvavim znojem. Na
               poštenje i prisegu svoju velim vam da te groze čovjek vidio nije što je Tahi
               navaljuje na kmetove. Napokon su malne svi velikaši silnici, to je njihova ćud; ali
               Taha kanda se nije primio sveti krst, kanda nosi u prsima kamen mjesto srca. Šta sam
               ja sve kušao! Mrzi me doduše zaplitati se u gospodske poslove, ali svećenik sam,
               moram; ta tko će obraniti od vukova stado, ako ne pastir? Ponizih se radi puka ne
               jedanput. Ja sam ispovjednik gospoje Jelene Tahovke, pa sam joj ne jedanput govorio i
               ljuto je korio; u Jelene, premda je i ona čitava goropadnica, ima srca, i kanda se
               moj ukor njezine duše pomalo prima, nu Ferko Tahi je zvijer, i cijeli kraj ga
               proklinje. Što sam živ, ne vidjeh takova nečovjeka, komu je najveća slast mučiti na
               smrt jadni narod. Govorio sam vam za Mogaića, za Stjepana, za Sabova i druga
               zlodjela; ali to nije ni polovica. Kmet vam nije siguran za kukavnu svojinu jer Tahi
               zna pol sela otjerati od grunta bez svakoga razloga i pridržava zemlje ili sebi ili
               ih daruje zlopakim slugama svojim. Daće je proti zakonu povisio za polovicu, na
               svakom imanju podigao je vješala ter veli da mu objed nije sladak ako nije vidio da
               se je kakva »seljačka psina« na konopcu kopitala. Ukratko, tu nema suda, nema zakona,
               nema duše, nema boga! Naš puk nema zla srca, ali ima vrelu krv; naš puk je
               nepovjerljiv jer vidi da su gospoda koja su mu dosuđena za poglavare vuci i Turci, da
               oni koji bi imali prednjačiti narodu i uljuditi ga gaze sve što je sveto. Je l' čudo
               kad puk pozvjeri, i bojim se da će koga toga zaboljeti glava, ako se blagoćom
               tinjajući jar ne prigasi.</p>
            <p>- I ja sam plemić - odvrati Grdak - ali moja kolijevka nije stajala u visokim kamenim
               dvorima, već pod drvenim plemićkim krovom. Kunem vam se, časni gospodine, da ću
               braniti taj kukavni narod, koji nosi spodobu božju kao i mi.</p>
            <p>- Bog vam platio - reče Babić.</p>
            <p>- Nu recite mi kakvi su Gregorijanci - upita Grdak.</p>
            <p>- Gregorijanci? Eh, Ambroz je valjan čovjek, stara hrvatska krv. Ali Stjepku ne
               vjerujem. Ulaguje se i on seljacima, ali ako nadvlada, vješat će i on kmetove kao i
               Tahi. Bijesan je to svat, koji će i vrijednu svoju ženu spraviti u grob.</p>
            <p>- Uzdajte se u mene - završi Grdak - što rekoh, ne porekoh. Znat ću ja ukrotiti
               gospodina Ferka: - ili ja ili on!</p>
            <p>- Da bog dâ! - završi župnik.</p>
         </div>
         <div type="chapter">
            <head>XVI.</head>
            <p>Gospodin Tahi bio je danas počastio gospodina podbana Ivana Forčića, koji je rado
               zalazio u goste pod gospodski krov, kako se je to po silnoj trbušini i crvenom nosu
               na prvi mah opaziti moglo. Podban bio se je za obilnim stolom silno namučio te je
               neprestance znoj sa nosa otirao. Za stolom sjeđahu oba gospodina, čevrljajući o
               državnim poslovima, a gospoja Jelena slušaše ih sjedeći kraj komina odjevena mekom
               šubicom. Lice joj bijaše blijedo, porušeno; stišćući usne, gledala je preda se
               poniknute glave, a u zjenici sijevnu kadšto onaj tamni grozničavi plamen koji je
               biljegom blize smrti.</p>
            <p>- Neka laju - zaviknu Tahi poslije objeda kroza smijeh - neka viču, ja ću raditi što
               je meni drago. Zemlju moraju preda mnom poljubiti te seljačke psine, pa će biti mir.
               Ako ih je Heningovica krotila bičem, ja ću ih škorpionima. Znam da su bijesni, znam
               da po cijelom kraju kuha, ali nijesam li vrhovni konjušnik? Valjda ću znati i tu
               torbašku živinu ukrotiti!</p>
            <p>- Optime, spectabilis domine - nakesi se podban, a male pijane oči svjetlucahu mu pri
               tom kao jazavcu. - Dakako, ško - škorpioni! Toga im treba, toga! Ta nijesmo li mi
               gospoda?</p>
            <p>- Kraljevska komora posla mi na vrat toga lopova Grdaka koji mi ide po kući poput
               ježa. Ali neka. Potkurit ću toj komorski uhodi da će od same glavobolje pobjeći, i
               pobrinut ću se da me moji požunski prijatelji riješe te kuge.</p>
            <p>- Optime dixisti! - nasmija se pijani podban.</p>
            <p>- Nu, amicissime frater - zapita Tahi - jesi li čuo tko će biti ban?</p>
            <p>- Ni - ništa! - zapenta Forčić.</p>
            <p>- Svaki dan čuju se drugi glasovi. Sad se govori za ovoga, sad za onoga; ti novi
               banovi niču kao gljive preko noći. Gledao sam u Požunu sklonuti kraljevske vijećnike
               da bude imenovan ili stari Alapić ili Mato Keglević, a tako će valjda i biti.</p>
            <p>- Pa to bi dobro bilo. To su naši.</p>
            <p>- Svaki dan - nastavi Tahi - očekujem pismo od gospodina Batora, koji će mi svakako
               javiti čemu li se nadati imamo.</p>
            <p>U taj par dojavi sluga da kraljevski upravitelj Stjepan Grdak pred gospodina Taha
               doći želi.</p>
            <p>- Grdak? - zaviknu ljutito Tahi - šta će ta stjenica opet od mene? Da mi prisjedne
               jelo? Ali neka uđe; bar ćeš, amice podbane, vidjeti s kakovom bagrom ja tu gospodstvo
               dijeliti moram.</p>
            <p>U sobu uđe Grdak, pokloni se gospodi, a i gospođi Jeleni. Tahi omjeri došljaka
               prezirno od glave do pete, pa će porugljivo:</p>
            <p>- Šta je opet, domine Grdak? Gdje vas boli? nekako kiselo gledate. Znam da ću opet
               čuti kakovu komorsku prodiku.</p>
            <p>- Ja sam rad s vama o ozbiljnim poslovima govoriti, magnifice domine, i to po nalogu
               kraljevske komore.</p>
            <p>- Govorite slobodno - reče Tahi istrusiv čašu - evo, ovdje je samo moja žena i moj
               pobratim podban.</p>
            <p>- Da, da, govorite! - zamrmlja Forčić.</p>
            <p>- Oprostite da vam smetam, magnifice, ali već četiri puta htjedoh doći pred vas. Vi
               se svejedno sastanku izvinuste, a ja dolazim u službi kraljevoj.</p>
            <p>- Da čujemo - zijevnu Tahi, omjeriv i opet upravitelja koji je pred njim stajao.</p>
            <p>- Vama je znano - nastavi Grdak mirno - zašto sam amo poslan, jer ste primili pismo
               od kraljevske svjetlosti još oko Božića. Da upravljam u ime fiska polovicom svega
               imanja dok se ne svrši pravda sa gospojom Uršulom Heningovom. Nu oprostite, vi ili
               možebit vaše sluge zaboraviše kraljevo pismo i da vi ovdje nijeste jedinim
               gospodarom.</p>
            <p>- Dalje, dalje! - iskesi se Tahi, dok je Forčić, skutriv se, ispod oka gledao
               drzovitog upravitelja.</p>
            <p>- Zemlja nije samo vaša nego zasad i kraljeva; kmetovi nijesu samo vaši robovi nego i
               kraljevski podanici. Dođoh amo pred nekoliko mjeseci; vi ne htjedoste predati
               polovice niti sastaviti popis imetka. Utekoh se vašemu provizoru Đuri da se opitam
               kako prihod stoji, ali plemenita gospođa Jelena zabrani mu da mi i riječcu rekne.</p>
            <p>- Jesam - planu Jelena.</p>
            <p>- I dobro ste učinili, gospojo - kimnu Tahi - da čujemo dalje.</p>
            <p>- Mjesto da mi predate polovicu grada, stisnuste mene i moje ljude u dvije male
               komorice pregradom.</p>
            <p>- Ja imam, amice, veliku obitelj, a grad je malen - nasmija se Tahi - a šta ću vam
               dati nego komoricu kad ste časnik komore?</p>
            <p>- Ja za svoju osobu prežalio bih sve to - prihvati opet Grdak - ali ne mogu
               prešutjeti šta se tu radi. Za boravka moga naslušao sam se i nagledao dosta strahote.
               Ne pitam za prošlost, za glavu Stjepana, za Ivana Sabova: za to odgovarajte pred
               bogom; ali grozim se s toga što sam na svoje oči vidio. Vi ste, magnifice, uveli
               ovdje preko zakona sedam novih daća.</p>
            <p>- Jesam.</p>
            <p>- Vi ste od kmetova za Kaptol pobrali desetinu, potrošili je, a sad je moraju jadnici
               po drugi put platiti.</p>
            <p>- Jesam, jer su moji robovi.</p>
            <p>- Vi ste za svoje vlasništvo prisvojili silnom rukom od kmetova sve mlinove na
               Krapini i kratite kralju svaki prihod.</p>
            <p>- Jesam.</p>
            <p>- Vi na hrpe tjerate seljake od kuće i zemlje, otimljete im vinograde, polja, stoku i
               kao da je to vaše. Što je bolje, držite za se, a gore dajete svojim zlopakim slugama,
               navlastito kastelanu Ivanu Loliću. Nijeste li do košulje oplijenili Matu Belinića
               ispod Susjeda te siromah ide s prosjačkim štapom od sela do sela? Nijeste li sve
               imanje kmetovima: Vojvodi, Mati Majdiću, Ivanu Čačkoviću iz Brdovca, Petru Bederliću
               iz Otoka i Martinu Filipčiću iz Pušće ugrabili do zadnje mrve, da se bez krova i
               zaklona gladni, bosi, jadni biju po svijetu?</p>
            <p>- Jesam - zaviknu Ferko, skočiv i lupiv šakom u stol - jesam i stotinama drugih
               seljaka zaplijenio sve jer su buntovnici bili, jer su pomagali Heningovicu.</p>
            <p>- Valjda je i udova Marušićka, koja sa djecom pogiba od gladi, buntovnica bila?
               Nijesu li, recite dalje, vaše sluge sjekirom razbili i do zadnje kapi ispraznili sve
               seljačke klijeti? Ali što rekoh? Vi ste milostiv: kad vam treba krvavih groša,
               hvataju vaši ljudi bijedne seljake po cesti, te ih puštate samo u Zagreb da si za ime
               božje od građana uzajme novaca da se od vas otkupe. Idite među zagrebačke građane,
               spomenite im Susjedgrad, i svaka će krštena duša zastrepiti. Ja ne mogu, ja ne smijem
               šutjeti. Dok bi ljudi imali raditi na kraljevu polju, tjerate ih u Farno da vam na
               garištu spaljene seljačke kuće grade nov gospodski dvor; zemlja stoji pusta, sela su
               prazna, narod oplijenjen, pa nema što bi kralju dati morao. Zađite među puk u sela:
               slušajte što govore na sva usta. To vrije, to ključa, da me je strah veće strahote.
               Zato dođoh amo, jer ja, upravitelj kraljevske komore, ne smijem trpjeti da se
               prikrati kraljev prihod, da se hara kraljeva zemlja, da se na smrt muče kraljevi
               ljudi. I ako bude od toga zla, odgovornost pada za to na vašu glavu.</p>
            <p>- Ferko! Ferko! Ti to slušaš, ti šutiš? - zakriješti blijeda na smrt Jelena.</p>
            <p>Za toga govora drhtaše Tahi kao šiba. Kad Grdak završi, zatisnu silnik zube u donju
               usnicu, zakopa ruke u džepove i, postaviv se tik pred upravitelja, prozbori
               mirno:</p>
            <p>- Jeste li svršili? Jeste. Vrag vam je dao jezičinu, da ni zmija ne može bolje
               piskati. Da niste kraljev časnik, objesio bih vas ko što ću svakoga seljaka koji mi
               pisne. A sad vam velim da se ja zovem Franjo plemeniti Tahi, vrhovni konjušnik,
               carski komornik, gospodar na Susjedu i Stubici, barun od Stettenberga, kapetan
               kaniški i velikaš - a kako se vi zovete, kukavice?</p>
            <p>- Ne zovem se, hvala bogu, Tahi.</p>
            <p>- Vama se hoće kavge, amice Grdak?</p>
            <p>- Pravde!</p>
            <p>- Pazite da vam pravda rebra ne slomi, ako budete jarili mužadiju!</p>
            <p>- Ja vam govorim u ime kraljevske komore.</p>
            <p>- A ja vam velim: Šibaj, šljivaru!</p>
            <p>- Dobro - reče Grdak odlazeći - pamtite da ste plemića obružili. Barun Stettenberški
               odgovorit će kraljevskomu komesaru pokornije.</p>
            <p>- Ta taj je vragu iz torbe iskočio - progovori Forčić izvaliv oči kad bje Grdak
               izašao iz sobe.</p>
            <p>- Ne boj se, Ivane - nasmija se grohotom Tahi, blijed od jara - taj će se zec još
               nabosti na moj ražanj.</p>
            <p>Gospoju Jelenu hvataše od ljutine vrućica, jedva se dovuče u svoju ložnicu. Kad je
               Tahi u dvorištu svoga mamurnog gosta dizao na konja reče:</p>
            <p>- Moja gospa Jela, amice, suši se kao stara vrba, i sveci roje joj se po glavi kao
               muhe. Nekako gine i bog zna - Ali ne svrši riječi, jer u taj par doleti na konju
               glavurdajući debela napuhnuta ljudina kratkih nogu i tubasta nosa - kastelan Ivan
               Lolić.</p>
            <p>- Milosti vaša, nosim važno pismo za vas. Dobih ga u Zagrebu od udovice banice, kamo
               je stiglo.</p>
            <p>Tahi raspečati pismo, Forčić prignu radoznalo glavu.</p>
            <p>- Od Batora - šapnu Tahi čitajući.</p>
            <p>- Tko je ban? - izlanu Forčić.</p>
            <p>- K vragu! - zadrhta Tahi - mjesto jednoga imamo dva bana.</p>
            <p>- A šta ću ja? - zinu podban.</p>
            <p>- Pop Đuro Drašković i sabljaš Franjo Frankopan Slunjski su nam banovi. Trista mu
               muka! Naši kandidati propadoše.</p>
            <p>- Ali i njihovi - završi podban.</p>
            <p>- Hvala bogu - reče Tahi - to je tertius aliquis.</p>
            <p>- Za koju će stranku biti?</p>
            <p>- Koja ih prije zakapari. Pop je mudar, gladak i sladak. Ali znam ga pogoditi.
               Slavičan je do bjesnila. Tu ću ga uhvatiti, pa je naš. Franjo Slunjski tuče samo
               Turke i brine se bijesa za politiku. Sjutra pođoh u Zagreb pokloniti se Draškoviću.
               Zbogom!</p>
            <p>Poteško otkasa podban niz brdo, ali mu doviknu Tahi:</p>
            <p>- Stani, brate! Lolić nek te prati u Zagreb da putem ne zapneš. Je si li me čuo,
               Loliću? Sjutra si možeš uzeti Zukalićev mlin na Krapini. Jesi l' razumio?</p>
            <p>- Jesam. Laku noć, vaša milosti - zažmirnu debeljak i uputi se za klimavim podbanom
               koji je glavurdajući buljio u zalazeće sunce.</p>
            <p>Gospodin Tahi zađe u grad i pokuca na vrata kastelanova stana nedaleko od ulaza.
               Uniđe. Sred sobe stajaše mlada crnooka žena, mala nosa, debelih usna, punih prsiju.
               Podbočiv se, skupi guste obrve, zažmirnu jednim okom i udari u smijeh.</p>
            <p>- Ala ste lijepo, milosti, otpravili moga benastoga Lolića! Gledala sam sve kroz
               prozor.</p>
            <p>- Pa on na ništa ne sluti, dušice? - zapita Tahi.</p>
            <p>- Bijesa ne sluti! - zahohota žena pokriv si rukom tobož od stida lice. - Mislim da
               sve zna. Ali dajte mu cekina i mlina i neće pitati da l' mu žena moli čislo.</p>
            <p>- Pa je dobro, njegov moj mlin, moja njegova žena.</p>
            <p>- A gospoja Jela? - zapita Lolićka, gledajući ispod oka ražarenog starca.</p>
            <p>- Spava ili moli boga - odvrati Tahi.</p>
            <p>- Pa je dobro! - nasmija se Lolićka - pustimo joj čislo.</p>
            <p>Tahi ovinu ruku oko bujnog stasa kastelanice, a ona poniknu i udari u prigušen
               smijeh.</p>
         </div>
         <div type="chapter">
            <head>XVII.</head>
            <p>Gospodin Ambroz Gregorijanec sjeđaše za stolom u tornju mokričkog grada, kamo je u
               rano proljeće 1567. na duže vremena u pohode došao bio. Nije radi zabave i veselice,
               već upravo radi svoje i susjedske parnice. Čuvši za zlodjela Tahova, htjede sve
               izbliza pogledati, sve od očevidaca čuti. Bio se je nadnio nad debelu knjižurinu, na
               koju mu je duga brada padala, a oči su mu hrlo letjele po crnim tiskanim recima.
               Mozgao je o razlici među slavonskim i ugarskim baštinskim pravom, jer je kraljevski
               sud navlaš za to pitao. Baš prihvati hartiju da zabilježi nekoliko riječi, kad u sobu
               stupi odjeven putnim odijelom gospodin Mihajlo Konjski. Starac pridignu glavu i,
               pruživ došljaku obje ruke, viknu:</p>
            <p>- Da ste mi zdravo, dragi prijatelju moj! Koja vas sreća nosi na Mokrice?</p>
            <p>- Bog vas okrijepio, domine Ambrosi - reče Konjski. - Ne znam je l' sreća ili
               nesreća, ali svakako važna novina.</p>
            <p>- Da čujemo - odvrati Ambroz, spustiv se opet na stolicu.</p>
            <p>- Habemus papam, imamo bana ili bolje reći: imamo dva bana.</p>
            <p>- Dva? A koga? - pridignu se Ambroz živo.</p>
            <p>- Biskupa Draškovića i kneza Franju Frankopana Slunjskog.</p>
            <p>- Je l' to istina? - zapita Ambroz - moj Stjepko donosi svaki dan iz Zagreba drugog
               bana. Mnogo se je govorilo za Matiju Keglevića.</p>
            <p>- Prava, živa istina - odvrati Konjski - meni je to rekao gospodin biskup, moj
               znanac, jučer je sam pripovijedao, a ja pohitih sa svojom ženom amo da vam dojavim tu
               novinu.</p>
            <p>- Drašković dakle! - zamisli se Ambroz te stade gladiti bijelu bradu. - Nitko nije na
               njega mislio. Biskup ne pripada nijednoj stranci, slavni tridentinski govornik nije
               se miješao u naše zemaljske poslove. Mudar je, gladak i sladak, ali nije pristran ili
               bijesan. E, pa nije loše. A zašto dva bana?</p>
            <p>- Drašković je pro civilibus, Frankopan pro militaribus.</p>
            <p>- Knez je Slunjski mlad, ali velik junak i poštenjak - nastavi Ambroz - a jeste li
               govorili s biskupom o našim poslovima?</p>
            <p>- Dakako.</p>
            <p>- A on?</p>
            <p>- Ta vi ga poznajete. Fin je i mudar: njegove oprezne riječi kanda koracaju po ledu,
               a kad štogod zatajiti želi, navodi riječi iz Svetoga pisma ili kakvoga latinskog
               klasika. Ja sam mu govorio od komada. Mirno sjedeći slušao me je ne veleći ni crne ni
               bijele. Kad završih, odvrati mi: »Za veleizdaju se ne bojte. Ta kapitalna parnica
               zaspat će u arhivu. Što mi za Taha rekoste, znam i sam. Nu Tahi ima, vjerujte mi, u
               kraljevu dvoru silnih prijatelja, ima u zemlji veliku stranku, a kraljevskoj
               svjetlosti treba novaca. Po tom vidite, domine Mihaele, da taj gordički čvor ne valja
               rasjeći, već fino i vješto razuzlati. Ne prenaglite se zaboga! Strpite se. Pravda
               neka teče pred banovim sudom. Ta ja nijesam Petar Erdödi, Tahov zet.« Zatim
               razmišljao je biskup duže vremena igrajući svojom bradom. Ujedanput kanda se nečemu
               dosjeti, dignu glavu i reče mi: »Šta radi vaša gospoja Anka? Već je dugo nijesam
               vidio. Zar je zaboravila da sam joj na krstu kum? Recite joj neka k meni dođe, još
               danas neka dođe. A vi budite na oprezu; to recite i gospodinu Ambrozu Gregorijancu.
               Ne zaboravite javiti momu kumčetu što vam rekoh«, završi biskup dignuv kažiprst i
               otpusti me.</p>
            <p>- Da, da! - nasmjehnu se Ambroz - to je njegov način. Razuzlati! A što reče Anki?</p>
            <p>- Reče joj da je Tahi kod njega bio, da mu se je ponizno poklonio i hvalio uvelike
               kraljevu mudrost, da je najmudrijega Hrvata postavio banom.</p>
            <p>- Ah, gle - reče Ambroz - vuk se umije promijeniti lijom.</p>
            <p>- Da - nastavi Konjski - i Tahi, kako čujem, hvali se po Zagrebu da je ban vrlo
               prijazan bio, da će sud biti pravedan i da će svačije pravo strogo štititi.</p>
            <p>- Drašković je na sve strane gladak. Ibis, redibis. Lija liju nadlijala. Nu držimo se
               njegova savjeta jer nam ide u prilog. Pođimo sve te novine javiti gospođi Uršuli, da
               se dogovorimo. Recite joj i vi neka se mudro vlada.</p>
            <p>- Uršula je valjda već sve saznala - reče Konjski - moja žena pošla je upravo k
               njoj.</p>
            <p>*</p>
            <p>U vrtu gradskom šetala gospoja Uršula živo govorkajući sa gospojom Konjskom.</p>
            <p>- Biskupova misao - reče Konjska - veoma je mudra, ali se hoće tomu puno opreza. Ni
               svomu mužu ne rekoh o tom riječi, jer znam da je prijatelj Ambrozu, koji radi
               pošto-poto svezati Sofiju sa Milićem, a za mladog šljivara radi i Marta, naša
               ćutljiva Marta. Naprečac se dakle ne smije, već stranputice, jer ne možemo Ambroza
               uvrijediti.</p>
            <p>- Ne, ne, duša mi se priječi - reče Uršula vrteći glavom - ja sam protivna toj
               ženidbi sa šljivarom, ali izmiriti se sa svojim zakletim vragom!</p>
            <p>- Ne pitajte, majko, za osvetu - reče Konjska hladno - pitajte mirno za svoju korist.
               - Uršula se zamisli.</p>
            <p>- Istina je - reče Uršula - korist je velika.</p>
            <p>- Ne oklijevajte dakle. Marta mi je pripovijedala cijelu priču o Mogaiću koji čami u
               turskom ropstvu. Uhvatite zatravljenog Milića tom viteškom doskočicom. Zaglavit će.
               Tako ćemo ga se riješiti.</p>
            <p>- Milić je ovdje - reče Uršula - bio je za poslom kod Ambroza, a sad je kod
               Marte.</p>
            <p>- Eto sreće - uhvati Anka majku za ruku - navalimo sada, obavimo brzo taj posao da
               nam Ambroz ne zakrči puta.</p>
            <p>- Pa neka bude - reče odlučno Uršula - Heningovci su velikaši.</p>
            <p>*</p>
            <p>Dok je gospodin Konjski pripovijedao Ambrozu važne zagrebačke novine, zabavljalo se
               na drugom kraju grada, u sobi gospoje Marte, malo društvance. Stjepkova mlada žena
               namatala je kraj stola pređu, djevojka Sofija šivala je marljivo, a gospodin Tomo
               Milić stajaše do prozora, upirući oči u djevicu koja je svakim danom ljepše sjala i
               cvala.</p>
            <p>- Ele, gospodine Tomo - nasmiješi se Marta razmrsujući niti - šteta da nije noć.</p>
            <p>- Zašto, plemenita gospo? - zapita mladić.</p>
            <p>- Jer biste odmah stali zvijezde brojiti.</p>
            <p>- Ah, šta ću i govoriti?</p>
            <p>- Osobito kad Sofiju vidite, je l' - pogleda Marta oštro mladića. Sofija porumeni, a
               Milić odvrati:</p>
            <p>- Ta da, kad je spazim, otimlje mi se jezik. Je l', gospođice?</p>
            <p>- Žalibože - odvrati djevojka osokoliv se i pridignuv glavu - sve mislim da sam
               strašno strašilo kad me se gospodin Milić toliko plaši. Ja brbljam i brbljam o suncu
               i mjesecu, a on gleda nijem preda se, kanda na zemlji nešta traži.</p>
            <p>- Ne ljuti se, sestro, ta tebe traži i ne vidi nego tebe. To ti se zove jaki spol,
               takvi su svi junaci - ali mirujte, djeco! - nastavi Marta - ja sam ispovjednikom vaše
               ljubavi, strpite se, dovest ću vas do spasenja.</p>
            <p>- Ah, po sto puta vam hvala - reče Milić - ali vi znate, plemenita gospo, da je mučno
               čekati.</p>
            <p>- Strpljen, spašen, mladi gospodine - pouči ga Marta - ljubav je kao i orah: s vana
               gorka ljuska, s nutra slatko zrno. Kad saznah da vi i Sofika gradite meni za leđima
               ljubavnu mrežu, rasrdih se, i hvalite bogu da je i gospodin Ambroz na vašoj strani.
               Po tom predobiste i mene, jer se uvjerih da je vitez gotovo poludio, a gospođica
               pamet izgubila. Tu dakle nema lijeka osim: Uzmite se! Ali moja gospoja majka nije
               toli meka. Ponajprije mi reče: »Ne!« Kad je sjetih poslije susjedgradske bitke, ne
               odgovori ništa; kašnje reče: »Eh, vidjet ćemo!« Dakle pomalo! Kaplja za kapljom
               izdube i kamen. Majka će biti mekša jer je nesretna.</p>
            <p>Tomo poljubi Martu u ruku, a Sofija ovinu joj se uz plač i smijeh oko vrata i
               kliknu:</p>
            <p>- Sestro, zlatna sestro! Grdi me kako znaš. Badava. Htjela sam toga čovjeka istisnuti
               iz srca, ali on je jači pa se ne da.</p>
            <p>- Istisnuti? - zapita kroz nježni ukor Milić. Djevojka uzvinu glavicu, pokaza kroz
               smijeh bijele zubiće, pogleda mladića suznim okom i, pruživ mu ruku, reče mekim
               glasom:</p>
            <p>- Šala! Šala!</p>
            <p>- Istisnuti? - pljesnu Marta rukama - ta stavila bi tri lokota na srce da joj ne
               uteknete. To sam čula kad je iz sna govorila.</p>
            <p>- Sestro! - gurnu nježno djevica Martu, zažariv se dovrh glave.</p>
            <p>Upravo se htjede mladi plemić oprostiti, kad uniđe vedra lica gospoja Uršula, a uz
               nju Anka.</p>
            <p>- Anko! - skočiše sestre - odakle ti?</p>
            <p>- Djeco - prihvati stara Heningovica svečano - Anka donese nam veselu vijest.
               Gospodin biskup knez Đuro Drašković, Ankin kum, postao je banom, i ako bog da, zauzet
               ćemo za kratko svoju djedovinu.</p>
            <p>- Slava bogu! - klikoše Marta i Sofija.</p>
            <p>- Nu, djeco - nastavi majka - želim taj vedri dan proslaviti svečanim činom. Vi,
               gospodine Miliću - okrenu se k mladiću - ljubite moju kćer Sofiju, i Marta je za vas
               snubila. Dobro, dat ću vam je -</p>
            <p>Svi se prenuše radosno, a Sofija kleknu i poljubi plačući majčinu ruku, koju ova brzo
               izvinu.</p>
            <p>- Ali, dat ću vam je pod jednim uvjetom. Kad moj pokojni gospodin jednom opasno
               bolovaše, zavjetovah se bogu da će moj sin osloboditi jednu krštenu dušu od turskoga
               ropstva. Sin mi umre dječakom, ne ovrši zavjeta. Vi želite biti mojim sinom, vi,
               skroman plemić mužem velikaškoj kćeri. Ovršite vi taj zavjet, proslavite se. Dočuh da
               Sofiji obećaste da ćete osloboditi mladoga Mogaića, vjerenika Sofijine sestre po
               mlijeku, koga Turci zarobiše. Dobro, oslobodite toga čovjeka, i kad ga dovedete, bit
               će Sofija vaša. Tako mi bog pomozi!</p>
            <p>Svi se stvoriše kamenom, a Sofija, ciknuv i problijediv na smrt, pade bez svijesti u
               naručje sestre Marte. Gospodin Milić pako stupi blijed i miran pred Uršulu i
               reče:</p>
            <p>- Hvala vam, plemenita gospo! Ljubim gospođicu više od svoga života i rado ću život
               svoj vrgnuti na kocku za njezinu ruku - - -</p>
            <p>- Tomo! Tomo! Šta radiš? - zaviknu Ambroz čuvši na vratima posljednje riječi, ali ne
               mareći za doziv, dignu mladić ruku i završi:</p>
            <p>- Kunem se živim bogom da ću poći osloboditi Mogaića, kunem se bogom i svojom ljubavi
               da ću doći samo s njim ili se vratiti neću.</p>
            <p>- Tko to uradi? - zavapi zdvojno Ambroz.</p>
            <p>- To je tvoje djelo - šapnu Marta gospoji Konjskoj. - Bog ti oprosti taj grijeh!</p>
            <p>- Jest. Nikad se radi toga pokajati neću - odvrati potiho Anka mirna lica.</p>
            <p>- Zbogom, Sofijo! - klikne mladić kleknuv pred sumrtvu djevicu - povratit ću se k
               tebi - k svojemu zlatu. Zbogom! - I žarkim cjelovima pokri plemić mladičinu ruku.</p>
         </div>
         <div type="chapter">
            <head>XVIII.</head>
            <p>Veliki osvanu tjedan, sveto mirovno vrijeme, gdje izmučeno tijelo Spasa počiva u
               hladnom, kamenom grobu, gdje se kršćanski narod smjerno i skrušeno nadnosi nad zjalo
               crne rake, iz koje će do malo dana prhnuti u plavetno nebo poput zlatne golubice
               posvećeno srce božjega sina, koje kuca jednakim milosrđem za pravednika i griješnika,
               jer iz tog srca izvire prvi - najviši zakon cijeloga svijeta: - ljubav. Veliki je
               tjedan, nebo je vedro ko staklo, zrak je topao i miran, samo ga nježno pomiču
               krilašca laste, glasnice proljeća; veselo poskakuju potoci ko nestašna djeca; iz
               zemlje proviruje kukčić da vidi je li hora; - gaj se zeleni, cvijet se rumeni - a
               puk? Puk kleči pri svetom grobu sagnute glave i šapće kroz suze božjemu sinu: Isuse
               bože, nijesi li izbavio i nas? Nijesu li svete tvoje rane odoljele paklenoj sili?</p>
            <p>Velika je srijeda. Na klecalu u svojoj ložnici kleči gospoja Jelena, stišćući suhe,
               blijede ruke, i sagiba uvelo lice svoje pred raspetim bogom, moli i plače, moli
               usnama a proklinje srcem izvor svojih jada - Uršulu Heningovu.</p>
            <p>Velika je srijeda, voljko je vrijeme, a u kući kastelana pod Susjedom sjedi gospodin
               Ferko Tahi. Oči mu blisiču, lica mu gore, jer na njegovoj grudi počiva bujna, mlada
               kastelanica. I njoj gori rumeno okruglo lice, i njoj plamsa crno, požudno oko. Sto
               puta poljubi je Tahi, sto puta nasmjehnu se Lolićka.</p>
            <p>- Je l' tvoj muž uzeo Zukalićev mlin? - zapita Tahi.</p>
            <p>- Jest - kimnu kastelanica.</p>
            <p>- A kmet se nije opirao?</p>
            <p>- Jest, gospodaru, ali Lolić ga lupi po glavi, i sad se već ne opire - nasmija se
               žena. Nu ti, gospodaru, samo Loliću daješ, meni ništa. Zar ja ne vrijedim ništa? Ha,
               ha! Valjda znaš da vrijedim više od gospoje Jelene. Daj, daj cekina - pruži
               kastelanica malu ruku i pogleda slatko Taha - vidiš, sjutra ću u Zagreb da si kupim
               svilenih vrpca za Uskrs, pa nemam grošića. Lolić je skup, drži sve pod ključem, pa se
               samo izdere kadšto: »Nek ti stari Tahi da, ionako ne daje badava.«</p>
            <p>- Dat će Tahi, dušice - reče starac i stavi na malu ruku pet cekina - na, uzmi pa me
               poljubi!</p>
            <p>- Eh - kliknu žena cmoknuv starca u usta - ali ću imati na Uskrs lijepa nakita i
               svemu ću svijetu reći da je od tebe, gospodaru! Al' gle, gle! Kakvo je to strašilo na
               konju? - udari Lolićka u glasan smijeh, pokazav prstom kroz otvoreni prozor. - Pop
               jaše konja. Lijep je konjić; šteta da ga ima stari ćelavac iz Pušće.</p>
            <p>- Bome šteta - potvrdi Tahi - čekaj! Bit će šale. Na toga vražjega popa imam ionako
               zub jer me svaki čas tužaka. Dođi za mnom!</p>
            <p>Na lijepu konjiću jezdio je mršav starac u crno odjeven. Bijaše to župnik Antun
               Knežić iz Pušće, koji je upravo u Zagreb po sveto ulje išao. Starac dizaše bezbrižno
               glavu gledajući u taj lijepi svijet, a duge noge visijahu mu gotovo do zemlje.
               Ujedanput stvori se pred njim trbonja Lolić, a podalje stajahu gospodin Tahi i
               kastelanova žena.</p>
            <p>- Bonum mane, reverende domine - nakašlja se Lolić uhvativ konja za uzdu - kamo ste
               udarili?</p>
            <p>- Hvaljen Isus - odvrati svećenik plaho - idem u Zagreb po sveto ulje. Ta znate,
               sutra je veliki četvrtak.</p>
            <p>- Pa što će vam konj? - našali se kastelan - valjda znate da su apostoli pješice išli
               po svijetu, a i sam božji sin jezdio je na magarcu. Jeste l' vi bolji?</p>
            <p>- Slab sam i star - odvrati župnik dršćući.</p>
            <p>- A, šta? Trapite se! Trapite se! Čemu popu konj? Dolje, reverende amice!</p>
            <p>Svećenik protrnu i uhvati se konju za vrat, ali brže priskoči Lolić i gurnu starca u
               rebra da se glavurdajući sruši na zemlju.</p>
            <p>- Ovamo, ženo! Evo ti konjića! - nasmija se kastelan grohotom. Žena dotrči, poklopi
               konja poput muškarca i potjera ga po cjelini kraj ceste. Bijesno skakutao je konjić,
               bijesno ga je nogama stiskala žena i previjajući se od smijeha vikala: - Hop,
               konjiću, hop! K vragu ode pop! - A starac župnik, dignuv se, stajaše sklopljenih ruku
               i gledaše suznim okom bijesnu ženu.</p>
            <p>- Molim, dajte mi konja - moljaše župnik - ne mučite jadnu životinju.</p>
            <p>- A ja, pope! - reče Lolićka, ustaviv se pred starcem - to mi se paripče mili, to je
               moje. Hop, konjiću, hop! K vragu ode pop! Brusi, starče, pete!</p>
            <p>- Ali gdje vam je duša? - zapita starac - jeste li razbojnici, da mi na cesti
               otimljete što je moje? Ne bojite li se boga?</p>
            <p>- Zašto? - nasmija se pokazav zube žena - gdje stoji u Svetom pismu da ti konja moraš
               imati? Rekoh li pravo, milostivi gospodine - okrenu se k Tahu, koji se je međutim
               približio bio te župnika gledao porugljivim okom.</p>
            <p>- Pravo, pravo! Maži si svoje papke svetim uljem pa ćeš dobiti krila! - odvrnu
               Tahi.</p>
            <p>- Nu znate li šta, župniče? - našali se Lolićka - meni ne treba konja, ima ih na
               Susjedu dosta. Ali mi novaca treba za uskrsne kolače. Koliko mi date za moga
               konja?</p>
            <p>- Ja da kupim svoga konja? - izvali Knežić oči.</p>
            <p>- E, nije druge - progovori Tahi - žena ima svoju glavu, vadi kesu! Znam da je
               puna.</p>
            <p>Dršćućom rukom posegnu starac u njedra te iznese svilenu kesicu sa pet talira i
               pruživ je mahnitoj ženi reče:</p>
            <p>- Na, uzmi, Belijalova kćeri! To je sve moje siromaštvo što sam za Uskrs prištedio
               bio.</p>
            <p>- Mršava kesa, ko što i ti - naruga se Lolićka skočiv s konja - nek te voda nosi! Da
               nije olovo? Jesu li prave škude? Cin! Cin! Cin! Jesu! E, pa za kolače bit će
               dosta!</p>
            <p>Snužden zajaši starac konja i potisnu prema Zagrebu, a Tahi, kastelan i njegova žena
               vikahu za njim kroz grohotan smijeh:</p>
            <p>- Hop, hop, hop! Prazan ode pop!</p>
            <p>Ali uto pristupi gospodaru Petar Bošnjak i reče:</p>
            <p>- Milostivi gospodaru! Stubičani se rote, neće da predadu ključa svojih klijeti.</p>
            <p>- Da vidimo - dignu Ferko glavu - hoće li me psine slušati! Petre, mi ćemo Uskrs
               slaviti na Stubici!</p>
            <p>*</p>
            <p>Osvanuo Uskrs, slava pomirne žetve, uskrs Sina božjega, uskrs cijele prirode. Po
               bregovima razliježe se jasni glas zvona gornjostubičke crkve, koja stoji na trgu sred
               mjesta pod tvrdim stubičkim gradom. Među mladim zelenilom bijeli se ruho hrvatskoga
               puka, žari se crvena marama i rujni koralj. Staro i mlado, muško i žensko hrli u
               crkvu, iz koje se ozivlju veseli usklici: »Aleluja!« Jesu li veseli? Oh, te gromorne
               orgulje ne razlijevaju se danas kao nebeska glazba već ko strašna oluja, i mjedno
               zvonce ne pjeva kao anđeoski glas već kanda na umiranje zvoni. Kad mine služba božja,
               tako zapovjedi gospodin Tahi, nek se skupe svi kućegospodari i neka predadu ključe
               svojih vinskih klijeti. Susjed i Brdovac je oplijenjen, sad je red na Stubici.
               Upravitelj Grdak veli neka ne dadu ključa, a Tahi veli, tko ne da, izgubit će glavu.
               Stubičan je tvrd, osovi glavu i veli: Ne dam! I Tahi je tvrd, sjedi na svom gradu,
               osovi glavu, veli: Moraš! Sila se naroda skupi, muškarac mrko gleda preda se, a žena
               moli, uzdiše, plače. U kutu kleči uz staricu majku i Matija Gubec. Lagano se rasplinu
               zadnji: »Aleluja!« - pop blagoslovi puk, orgulje zanijemiše. Svrši se služba božja,
               ali narod osta klečeći, ni da se makne iz crkve. Pred crkvom stoji na konju Tahi i
               nestrpljivo čekajući čupka si bradu. Nemirno prebacuje konj noge, nemirno igra Tahu
               srce. Na trgu razredi se četa štajerskih mušketira iz Stettenberga, šibe pušaka im
               kliju.</p>
            <p>- Nu, hoće li kraj biti popovskoj litaniji? - izdere se Tahi, a Petar mu Bošnjak reče
               da narod ne ide iz crkve.</p>
            <p>- Pa dobro, mušketiri naprijed! Istjerajte psine iz te svete škulje! - Mušketiri
               navale na crkvena vrata. Teški koraci oružnika odjekivahu crkvom, narijek i jauk
               ozivahu se visokim svodom.</p>
            <p>- Bože pomozi! Isuse, spasi nas! - vapijahu žene i djeca, a muškarci škripahu zubima.
               Blijed stajaše pred oltarom pop dižući sklopljene ruke k nebu. Žamor zaori, kundakom,
               šakom, psovkom i klevetom tjeraju mušketiri muški narod napolje - narod neoružan kao
               stoku iz božjega hrama; za muškarcima tiskaju se plačući, vapijući blijede,
               prestravljene žene, a župnik baci se pred oltar božji, suze mu teku na hladni kamen.
               Pred crkvenim vratima prekrstiše stražari koplje, na trgu stoji cijela četa vojnika,
               a pred njima miješa se zdvojni, prestravljeni narod. Visoko podignu barun
               Stettenberški glavu i viknu:</p>
            <p>- Ej, kuje! Znate li zapovijed? Da ste mi predali ključe! Ti, Loliću, piši čiji je
               koji.</p>
            <p>Tada stupi pred Taha visok, bjeloglav starac široka lica, živih očiju - starješina
               Mijo iz sela Golubovca i reče mirno položiv ruku na srce:</p>
            <p>- Kralju dajemo što je kraljevo, gospodinu što je gospodinovo, ali što je naše, ne
               damo!</p>
            <p>- Vi ne date ključa? - zaškrinu Tahi.</p>
            <p>- Ne damo, tako nam boga! - viknu dignuv ruku Gubec, dočim mu se majka hvatala
               ramena.</p>
            <p>- Ne damo! Ne damo! - zaurla u jedan očajan krik cijeli narod.</p>
            <p>- Oj! - zagrmi Tahi potjerav konja za svoju četu - palite, ljudi, tucite psine!</p>
            <p>Klupko puka zadrhta, puške se spuste. I dim i plam i grom! »Jao! Isuse!«, prodre
               užasan glas do neba. Rasprši se gomila. Tu pade mladić, tu kleca žena hvatajući se za
               srce, tu glavurda starac, tu se od smrtne rane previja dijete. Krv teče, nevina krv
               po crnoj zemlji, krv pred licem božjim na sveti uskrsni dan. Pobjesni vojnik, leti na
               narod, lupa, tuče i hara. Kundak smrvi glavu starcu Mihajlu, ranjen klonu Gubec u
               naručaj majke. A Tahi dignu se u stremenima, od radosti dršću mu guste obrve, usne mu
               se šire u pakostan smijeh, a oči mu igraju kao ljutici zmiji. Veselo gleda na to
               razbojište gdje žena grli mrtvog muža, gdje majka skuplja ostanke zaklanog djeteta,
               gdje si ljudi kosu čupaju i prsi lupaju, ali on ne čuje ništa, on ne ćuti ništa. I
               poleti među čopor, poleti k crkvenim vratima kamo je Gupčevka sina odvukla bila, i
               zamahnu sabljom, ali kao lavica ispriječi se pred njim starica i upirući veliko suzno
               oko u njega reče:</p>
            <p>- Udri!</p>
            <p>- Ukraj, babo! - zaruknu Tahi i zamahnu opet - - nu u taj par izađe pred crkvu
               svećenik i zavapi, dižući srebrno raspelo:</p>
            <p>- Na ovoj pećini podići ću crkvu svoju, i vrata paklena neće je savladati!</p>
            <p>Silnik se trznu, ruka mu klonu, ljutit okrene konja i poleti na grad. Tada pojavi se
               podžupan Đuro Raškaj, dojuriv iz Zagreba na prijavu Stjepana Grdaka, i zapovjedi u
               banovo ime da ni ruka u seljake dirnuti ne smije.</p>
            <p>Uskrs je, spomen krvave žrtve; tužno ležeče mrtvačko zvono, u stubičkoj crkvi leže
               lešine mrtvih seljaka, kraj njih kleči svećenik i moli za nevine duše, a po brdinama
               ori se jauk udovica, plač napuštene djece.</p>
            <p>*</p>
            <p>Na treći uskrsni dan kleče pred oltarom brdovačkim tri seljaka, jedan iz Stubice,
               jedan iz Susjeda, jedan iz Brdovca.</p>
            <p>- Sinci! - reče župnik Babić blagosloviv ljude - Bog vas blagoslovio, Bog vas pratio!
               Vaše rane zapisah na pismo. Nosite ga pred svijetlo lice kraljeve milosti, otkrijte
               mu srce svoje. Kralj neka pomogne, to vam je jedina nada. A ti, Bože pravednosti,
               zasini u srcu vladara!</p>
         </div>
         <div type="chapter">
            <head>XIX.</head>
            <p>Lijepo je ljeto, krajina mirna, mirna ko u grobu. Rasplinula se krv mučenika pred
               stubičkom crkvom, poslanici seljački vratiše se od kraljeva dvora gdje im se reklo da
               će kruna odrediti što potrebno bude. Seljaci se skutriše, šute, jedva dišu. Tahi je
               gospodar. Tahi je silan. Čudni su to dani na Susjedu gradu. Gospoju Jelenu gotovo
               ispiše guje. Na svojoj postelji pod slikom Arlandove Dore previja se bolna. Lica joj
               gore od samrtne vrućice, prevraća oči, stišće zube da joj duša ne utekne, da se
               osveti nevjernomu mužu. Sve je doznala, sve. Smrt je prikiva na ložnici, ledeni
               samrtni znoj navire joj na blijedo čelo, a Tahi grije se na bujnoj grudi mlade
               bludnice. Oh, živjeti! živjeti! uzdisaše Jelena. Badava! Smrt je vuče u grob,
               ljubomor je zaustavlja pred grobom. Zdvojno se previja, moli, kune, plače, uzdiše:
               Živjeti! Živjeti! Ali mari Tahi! Drašković mu se prijazno nasmiješi, Bator ga štiti,
               car je daleko, nebo visoko. Smije se Tahi i pije; smije se kad ga, mahnita starca, u
               navorano lice ljubi lijepa grešnica: smije se kad seljak na vješalima dršće. Sinja
               mjesečina trepti kroz otvoreni prozor. Ej, mjeseče! Vidiš li bijelu, punu ruku
               kastelanice? Poput zmije savija se oko starčeve šije. Ej! Kako ga grli, kako ga
               ljubi, kako crna raspuštena kosa pada na snijeg starčeve glave, kako se usna sabire,
               kako oko od strasti umire, kako dah žeže i pali. A starac, počivajući na
               kastelaničinim grudima, udari u grohot i pokaže prstom kroz prozor na brežuljak.</p>
            <p>- Vidiš li, dušice - kriknu - eno, na mjesečini ziba nešto o drvetu. To je seljačko
               pseto. Reče ti da si bludnica. Sad visi. Ha, ha, ha! Gle! Oblijeću ga gavrani! U
               zdravlje vaše, crni drugovi! - zaviknu Tahi, skoči i iskapi vrč vina. Pa grli, ljubi,
               ljubi, i grešnica jujuška, i gavrani grakću! - - - Sinja mjesečina dršće na licu
               gospoje Jelene, na Dorinoj slici. I pridignu se gospa i zinuv obrati blijedo lice
               prema mjesecu. Čuj Jeleno! Čuj! Gavrani grakću! Smrt ide, smrt! A Tahi? Gdje je on? -
               Ljubi! - Strahote! - Tahi ljubi - Jelena umire.</p>
            <p>U grad dojuri na konju stranac iz Zagreba.</p>
            <p>- Gdje je gospodar? - zapita sluge.</p>
            <p>- Ne znam - odgovori Petar Bošnjak, koji je pod vrata izišao bio.</p>
            <p>- Hm, valjda se igra kastelana Lolića - nasmiješi se potiho Drmačić, koji se dotle s
               Petrom kockao bio.</p>
            <p>- Povedite me smjesta k njemu! U kraljevo ime! - reče stranac.</p>
            <p>Petar zapali luč. Povede stranca do kastelanova stana i kucnu na vrata. Pred njega
               izleti Tahi.</p>
            <p>- Koji me drznik buni u to kasno doba noći? - zavika Tahi gnjevno omjeriv
               stranca.</p>
            <p>- Homo regius! - odvrati stranac. - Jeste li vi velemožni Franjo Tahi, vrhovni
               konjušnik kralja?</p>
            <p>- Jesam - reče Tahi u čudu.</p>
            <p>- Pa evo vam pisma pod velikim pečatom od kraljevskog odvjetnika Blaža Hazafyja.</p>
            <p>- Od kraljevskog odvjetnika? Šta će od mene?</p>
            <p>- Čitajte sami! Zbogom! - reče stranac i ode.</p>
            <p>Tahi istrgnu slugi luč, vrati se hrlo u sobu, razmota pismo, stade čitati, blijediti,
               drhtati.</p>
            <p>- Za ime božje, šta je? - vrisnu Lolićka.</p>
            <p>- Šta? - zakipi Tahi - vidiš li onog na vješalima? Taj me je optužio. Seljak me tuži.
               Čuješ li, gavrane? Moju glavu traže - moju glavu!</p>
            <p>- Jeste li s uma sišli, gospodaru? - prestravi se Lolićka.</p>
            <p>- Ja? - nasmija se starac grohotom. - Ja sam zdrav i zdrave pameti. Kralj me zove
               pred sud gdje se sudi krv za krv. Oh! Iz zasjede šaljete vi svoje gromove, kukavni
               bozi! Napolje! Evo me! Vaša cvrljiva pravda odbit će se od moje duše, kao što turska
               taneta od mojih gvozdenih prsi!</p>
            <p>Hrlim korakom pohiti Tahi u gornje stanove. Na pragu dočeka ga sluga blijed,
               prestravljen.</p>
            <p>- Je l' se mladi gospodin Gavro povratio iz Zagreba? - zapita gospodar mrko</p>
            <p>- Nije, milosti - odvrnu sluga - ali gospa - - -</p>
            <p>- Pusti me, idi - mahnu Tahi rukom. Nehotice krenu Tahi put ložnice svoje žene. Na
               prozor prodiraše mjesečina. Tahi ustavi se na pragu. Jelena se trznu, sunu uvis i
               isceri sumrtvo lice na muža. A on protrnu, poniknu. Jelena izvali grozničave oči na
               Taha, skinu vjenčani prsten s ruke i zakriještiv: - Proklet bio, bludniče! Zadavila
               te Arlandova Dora! - baci ga mužu pred noge.</p>
            <p>Prsten zazvoni na kamenom podu, žena uhvati se objema rukama za prsa, zahripi, zinu,
               dahnu i pade mrtva natraške. Zazebe ga.</p>
            <p>Čudno svjetlo igraše na mrtvom licu, oko Dorine slike; - i Arlandovica kanda se
               pakosno smije, a vani graktahu gavrani: »Krv za krv! Krv za krv!«</p>
            <p>*</p>
            <p>Sva kraljevina zapanji se od čuda; Tahi, taj silni, svemožni Tahi, bje pozvan radi
               zločinstva pred kraljevski sud. Namjesnik kraljevskog nadzornika Mihajlo Mérey pozva
               pismom kaptol stolne crkve zagrebačke da otpremi svoga kanonika pro testimonio fide
               digno i neka izabere kraljeva čovjeka da se istraže sva zločinstva, razbojstva,
               umorstva, sva nasilja što ih počini gospodin Franjo Tahi, vrhovni konjušnik kralja. A
               kaptol, pokoriv se kraljevoj zapovijedi, odabra za kraljeva čovjeka podžupana Gašpara
               Druškovića od Druškovca i doda mu druga svoga, kanonika Franju Filipovića, da otkriju
               kraljevoj svjetlosti sve opačine tirana. Velikaši se uzbuniše, manje plemstvo smijaše
               se potajno, seljaci uzdahnuše, ban Drašković slegnu ramenima, sav se je svijet čudio
               da još na svijetu pravde ima, ali sred toga sveopćeg čuda reče Fran Frankopan banu
               drugu Draškoviću:</p>
            <p>- Vi se čudite, reverendissime collega, odakle taj nenadni grom. Dobro! Čujte me! Vi
               hoćete Taha zasad čuvati radi politike premda znam da su vam njegova zlodjela
               dodijala. Ele, pravo je pravo, a krivo je prokleto. To je moja politika! Ja sam mu
               potkurio kod dvora - tomu susjedskomu vuku. Znam sve što je počinio. Upravitelj Grdak
               je valjan čovjek, pa kad mi je stao nabrajati Tahove grozote, uskipjela je u meni
               krv. Vidio sam na svoje oči kako Turčin zemlju hara, narod satire, ali vjerujte mi da
               nekršteni pogani nijesu gori od Taha. Pa kako da brani puk zajedno s nama ovu
               domovinu našu kad vidi kako ga nevolja ubija pod pravdom kršćanske gospode; kako da
               puk ne poželi bez krvi doći pod Turčina kad zna da ga ondje ne čeka gore ropstvo. Ja
               sam vojnik, iskren, moja duša ne podnosi toga tiranstva, zato sklonuh kralja po
               svojim prijateljima da odredi istragu.</p>
            <p>- Eh, poglaviti druže moj - nasmijehnu se biskup - mislite li vi da nijesam i ja rad
               riješiti se te kuge, toga nepopravljivog grešnika koji dira drzovito i u svetinje
               božje? Nikad neću zaboraviti kako je zlostavio starca župnika, kako je oružanom rukom
               prodro u hram božji. Tako mi spasa moga, i mene boli srce za narod. Ali poznajem
               ljude kod dvora predobro. Danas su ovakovi, sutra onakovi. Tahi ima u kraljevu dvoru
               silnih prijatelja, u saboru pristaje većina plemstva uz njega, nama na vratu sjedi
               turska napast, a prva nam briga mora biti: oteti zemlju od neprijatelja kršćanstva. I
               moja će briga biti, raskinuti silne sveze Tahove sa dvorom i odmamiti domaće plemstvo
               od njega. Ali tomu se hoće opreza, tu valja pričekati zgodu. Vi idete prijekim putem.
               Dobro! Ali pazite da vam plameni mač ne pukne na kamenoj lubanji Ferka, na štitu
               silnih mu zaštitnika.</p>
            <p>- Da vidimo! - reče Slunjski - pa ako pravda ne uspije, grom i pako, neka - - - i
               knez stisnu jarosno zube.</p>
            <p>Dne drugoga srpnja započeše kraljevi ljudi obilazeći od mjesta do mjesta zbrajati sve
               crne grijehe zvjerskog boljara, sve krvave muke jadnoga puka, ponajprije u Zagrebu,
               poslije na susjedskom gradu, na Stubici, u Stenjevcu, na Kaptolu. I digoše se listom
               vrijedni ljudi, poštovani: Krsta Mikulić, kanonik štilac, Ivan Dombrin, kanonik
               pojac, Mirko Velikinić, arciđakon komorski, Đuro Herešinec, kanonik čuvar, sudac
               plemenitog varoša na Grčkoj Gorici, Antun Knežić, župnik iz Pušće, Ivan Babić, župnik
               iz Brdovca, Đuro Raškaj i Fran Mrnjavčić, podžupani zagrebački, Mate Crnković iz
               Crnkovca, i svi staviše ruku na razapetog boga, svi viknuše kroz jar: - Tahi je
               krvnik, Tahi je kriv! - I diže se za njima cijeli kraj, trista seljaka nagrnu pred
               kraljeve ljude i izjavi sve svoje rane, sve svoje jade, izreče jasno sve, neka se do
               boga čuje, vapijući: - Pravice! Pravice nam dajte! Ljudi smo! A evo nas ubija
               gospodska zvijer!</p>
            <p>A kad se narod na Stubici skupi na dan suda i pravde, podignu pred kraljevim čovjekom
               ponosito glavu kmet Matija Gubec i položiv ruku na srce reče:</p>
            <p>- Gospodo! Hvala svijetloj kruni te nas je jadne siromake uslišala. Ljudi smo, imamo
               srca i duše! Pravice nam dajte da možemo disati, živjeti. Idite krajem, pitajte
               svakog prosjaka: »Zašto si prosjak?«, a on će vam plačući odgovoriti: »Tahi me učini
               prosjakom!« Pitajte po kraju svaka vješala: »Tko vas je sagradio?« A ona će
               odgovoriti: »Tahi za svoje veselje.« Pitajte rane na našem tijelu: »Čiji ste vi
               biljezi?« Odgovorit će rane: »Mi smo znaci Tahova biča, Tahova mača.« Pravice želimo!
               To nam je lijek. Ne dajte da opet proteče krv iz starih rana, jer krv rodi krv, po
               krvi postaje kršteni čovjek divlja zvijer. Te riječi položite na kraljevo krilo, neka
               nam pravo sudi, ta on je od boga!</p>
            <p>I poštenjak Drušković napisa vjerno svaku suzu, svaku muku, napisa tri rifa Tahovih
               grijeha i posla ih kralju na koljeno.</p>
            <p>*</p>
            <p>Na vratima župnoga dvora stajaše podvečer župnik Babić, držeći za ruku upravitelja
               Grdaka.</p>
            <p>- Prijatelju - reče starac kroz suze - hvala, vi ste prava hrvatska duša. Da nije vas
               i vašega srca, ne bi Tahu puko sudnji dan. Oh, koliko ste prištedjeli jadnomu narodu
               suza i krvi. Da vi ne digoste glasa pred kraljevskim licem, ne bi nade bilo da se puk
               izbavi iz pandža živoga sotone. Blagoslovio vas Bog, ko što vas blagoslivljem ja i
               cijeli taj bijedni, zapušteni narod.</p>
            <p>- Oče sveti - poljubi Grdak starca u ruku - da, u meni kuca staro hrvatsko srce što
               mi ga namre poštenjak otac. Ja primam vaš blagoslov, neka me krijepi u svetom boju za
               pravdu i, ako bog da, skršit ću glavu razbojskoj nemani na Susjedu! Zbogom, oče
               moj!</p>
            <p>Pun svetoga ushita koracaše plemić prema svomu domu, a ispod drvenog krova župnikova
               uzdignu se pod nebo usklik starca svećenika:</p>
            <p>- Hvala ti, Spasitelju svijeta, koga slave svi narodi svijeta. Bože! izbavi moj
               narod!</p>
         </div>
         <div type="chapter">
            <head>XX.</head>
            <p>Šimun Drmačić je široke volje. Suknena kapa sa kokošjim perom sjedi mu na lijevom
               uhu, crveni nos sijeva kao ruža o jutarnjoj rosi, bradica mu trepti neprestance, a iz
               maglovitih mu očiju vrcaju iskre. Povratio se od proštenja pa stoji klimajući pred
               susjedskom krčmom kraj ceste i vuče lijevom rukom za sobom Petra Bošnjaka.</p>
            <p>- Šimune - reče Petar - ti si pijan.</p>
            <p>- Oh! Oh! Oh! - nasmija se fiškal - ja pijan, Šimun Drmačić pijan! Te bačve nema
               susjedska pivnica u kojoj bi se moja pamet utopila. Kad umrem, ostavit ću ti svoju
               birsu da je prodaš Kranjcima. Bit ćeš bogat čovjek, amice! A evo vidiš, ja još stojim
               na nogama - pa sam, nota bene, žedan.</p>
            <p>- Žedan? - udari Petar u smijeh - zar ti nemaš dna?</p>
            <p>- Tako mi Porciunkule, grlo mi je suho, kao što lagav prije mošta. Hodi, idimo
               unutra. Ja ću platiti. Nemoj da pomislim da si zbilja magare.</p>
            <p>- E, pa po tvojoj volji - slegnu Petar ramenima i pođe za pijancem u krčmu. Soba
               bijaše mračna, dugi drveni stolovi pusti, a u kutu drijemaše debela krčmarica.</p>
            <p>- Dobaci nam, majko - viknu Šimun - dva vrča poganskoga jer, premda sam dobar
               kršćanin, ne mili mi se kršteno vino, a ti ga znaš krstiti, osobito kad je čovjek
               pijan.</p>
            <p>- Ne bojte se, kume - našali se pod silu debela žena - ta vi ste trijezni.</p>
            <p>- Je l' da sam? Vidiš, Petre, da si magarac - nasmija se fiškal sjednuv za stol, za
               koji se je i njegov drug smjestio bio.</p>
            <p>Krčmarica stavi dva vrča pred goste te iziđe napolje. Okruživ očima sobu, zaviri
               fiškal u vrč, pa će dignuv nos svomu debelomu drugu:</p>
            <p>- Vidiš, Petre, kad sam onako sâm, kad vidim svoj cvatući nos u vinskom ogledalcu,
               nekakva me čudna volja popadne i počnem filozofirati, to jest, u svojoj pameti
               premetati sve, što, kako i zašto na tom svijetu biva.</p>
            <p>- Pa o čem mudruješ?</p>
            <p>- O svemu, brate Pero! Exempli gratia, o našem starom vuku na Susjedu. Nije li, reci
               mi, taj čovjek vragu prodao dušu? Ni car mu ne može ništa. Evo, prevršila se godina
               da su komesari ovdje bili. Ala se vikalo! već sam mislio da će našega milostivoga na
               mijehe derati. Ta nije li ta podžupanska tikva napisala cijelu plahtu kojom bi se
               mladenci i u prvu noć pokriti mogli? Pa šta je? Brus! Ništa i ništa. Tahi sjedi
               mirno, gladi brke, odire seljacima kožu i niti ne makne uhom kad onaj komorski hrt
               Grdak na njega zalaje. Nije li to čudna mudrija? Nas bi za to već deset puta objesili
               bili.</p>
            <p>- Nas! - nasmjehnu se Petar, načev drugi vrč. - Dakako! Ali su to drugi računi s
               našim gospodarom. Gospoda imaju vraga za kuma. Naš gospodar, kad na njega dođe ona
               velika popara, i kad mu gospoja Jelena umre, sve je škripao zubima, pio vodu, i žene
               mu nijesu kvarile posta. Pa je išao u Požun. Poglednuh ga ispod oka kad se povrati.
               Frkao si brkove, smijao se, pio vino za dva čovjeka i ljubio žene na petak i svetak.
               Dobro je, mišljah. Grom neće u koprivu, i mi tu možemo veselo živjeti.</p>
            <p>- Bijesa veselo! - zamrmlja fiškal, navukav kapu na čelo. - Kad sam maloga Gašu u
               Turovu polju služio - juh, bilo je zlata ko i blata. Al' tu? B-r-r-r! Posla, da ne
               možeš odahnuti, a pri svakom nosiš glavu u torbi. Pa šta od toga, šta? Ovaj svagdanji
               krušac, nekoliko prebitih dinara. Uvijek se motaš na istom mjestu. Meni je već
               tijesno, vragometno tijesno ovdje kod toga skupoga vraga - puhnu pijani Šime pred
               sebe, istrusiv treći vrč; zatim nastavi kroz smijeh: - Da me ne drži ovdje žena,
               pobjegao bih.</p>
            <p>- Žena? - zapita u čudu Petar - otkad si ti oženjen, protjerani fratre?</p>
            <p>- Svaki dan, amice, hihihi! - nakesi se Šime sagnuv glavu: - Ne znaš li da živim kao
               vrabac po tuđem smetištu?</p>
            <p>- A koja te, bijesa, hoće? - zapita pozornije Petar.</p>
            <p>- Lolićka! Lolićka! - šapnu Šime.</p>
            <p>- Lolićka! - trznu se Petar - ta ona - - -</p>
            <p>- Ima našega gospodara! Ima i Lolića! Ha, ha, ha! dakako! - lupi pijanac šakom o stol
               i stade grohotati da su mu suze na oči išle. - Da, da! Ferko joj daje novaca, ona
               meni. Nijesi li joj nikad lica pogledao. To ti je, amice, ženski Turčin, žena za tri
               čovjeka, pa pitaj je za me! Eh, pijmo ga! - udari Šime šakom opet u stol, dočim ga je
               Petar oprezno slušao.</p>
            <p>- Vidiš! To me veže na Susjed - nastavi Šime - ali znat ću si pribaviti kapitala!
               Otvorit će Tahi kesu.</p>
            <p>- Kako to? - prignu Petar glavu.</p>
            <p>Šime dignu se na noge, nagnu se preko pol stola i prišapnu Petru u uho:</p>
            <p>- To, to je ve - velika tajna. Da! Da! Seljačke strvine rote se opet. - A tko zna
               gdje im je glava, gdje korijen, tko? Ja to znam - ispriječi se fiškal lupiv se
               ponosito u prsa - ja, šimun Drmačić! A komu reknem ja, taj može pogaziti glavu,
               iščupati korjen puntariji. Ovako! Rsk! I ja ću samo onomu reći koji me dobro
               plati.</p>
            <p>- A gdje si bijesa to saznao? Ti si zaista filozof. Nu ono za Lolićku ipak ti ne
               vjerujem.</p>
            <p>- Ne vjeruješ, kukavice? - viknu Šime baciv vezenu kesicu na stol - na, gledaj. Tu
               kesicu dala je Jelena Tahomu, Tahi Lolićki, Lolićka meni, a ja tebi, svomu pobratimu.
               Vjeruješ li sad?</p>
            <p>- Vjerujem, Šime - reče Petar i stavi kesu brzo u njedra.</p>
            <p>- Ali, per amorem dei, zašto se, Petre, ti ne ženiš onako? Ta nijesi baš šepave
               kobile sin.</p>
            <p>- E, ja bih! Ima tu neka djevojka u Brdovcu, Jurkova Jana.</p>
            <p>- A, a! - stavi fiškal kažiprst na čelo - sjećam se, tako mi Porciunkule, fino pile.
               Pak?</p>
            <p>- Ne da si ni blizu. Već nekoliko puta opržila mi je brkove.</p>
            <p>- Fu! - nasmija se Šime - ako ti baš nije za jus primae noctis, laka je pomoć. Pokaži
               je Tahomu, taj se u to razumije. A poslije bit će mekša. Kad je lagav načet, pije iz
               njega svaki vrag.</p>
            <p>- E, to nije ludo!</p>
            <p>- Kako bi bilo ludo? Kad ja to govorim, ja, Šime Drmačić. Oh, ja - ja - ja - lupi se
               fiškal u prsa i svali bez svijesti na stol. Petar ostavi pijanca i pohiti brzim
               korakom na grad. Tu potraži Petra Petričevića.</p>
            <p>- Gospodine Petričeviću - reče - ja znam da mrzite na Lolića, koji nam svaku kost
               ispred usta ugrabi.</p>
            <p>- Da!</p>
            <p>- Koji se kao tvorac uvukao u gospodsku službu pa vlada kao gospodar, jer je njegova
               žena našega gospodara nadvladala. Gospodine Petre! Ja znam za tamjan kojim ćemo tu
               lolu iskaditi iz Susjeda. Vi ćete biti sam kastelan. Hoćete li?</p>
            <p>- Hoću ali - - -</p>
            <p>- Ruku na to! Dalje ne pitajte. Moja puška ne može faliti.</p>
            <p>- Pa dobro! - završi Petričević podav Bošnjaku ruku.</p>
            <p>U donjem dvorištu Susjeda bilo je drugog jutra velike vike. Sred dvorišta stajaše
               gospodičić Gavro bijesan, držeći rukom debelu batinu. Lica mu plamtjela, a crne oči
               igrale od bijesa. Sav je drhtao. Pred njim naricao je pristar čovjek, držeći objema
               rukama glavu, niz koju je krv curkom tekla, a po dvorištu skakahu divljim skokovima
               neobuzdani konjevi.</p>
            <p>- Lopove! - kriknu Gavro - dat ću ti ja dirnuti u moje plemenite konje, od kojih
               jedna dlaka više vrijedi nego cijela tvoja luda tikva.</p>
            <p>- Taj će vas udarac skupo stajati - škrinu kroz bol čovjek omjeriv gnjevnim okom
               mladića - tako rade razbojnici, ne rade baruni. - Mladić problijedi, bijesan zaleti
               se u čovjeka i zamahnu batinom, ali gvozdena ruka uhvati mu straga šaku. Mladić krenu
               glavom i spazi pred sobom upravitelja Grdaka, koji je za vremena u pomoć priskočio
               bio.</p>
            <p>- Sram vas bilo, mladi gospodine - reče upravitelj mimo - zar je to gospodski način,
               raniti do krvi čovjeka kad vrši svoju dužnost?</p>
            <p>- Šta je to? - zavika hrapavim glasom gospodin Tahi sišav sa Petričevićem i Bošnjakom
               u donje dvorište.</p>
            <p>- Oče, obranite me od ovog čovjeka - drhtaše mladić.</p>
            <p>- Šta se je zbilo? - reče Tahi pogledav jarosno Grdaka.</p>
            <p>- Ova kukavica, ovaj skot - viknu mladić - istjerao je moje konje iz staje.</p>
            <p>- I pravo je učinio - reče Grdak mirno - jer ste vi, mladi gospodine, kraljeve konje
               istjerali iz kraljevske staje koja nije vaša. Vi imate za se dosta staja. Ja mu rekoh
               da učini tako, a vi lupiste kraljeva slugu da mu krv ide, pa da nije mene, bili biste
               ga ubili.</p>
            <p>- Idi u grad sinko, i mani se tih prostaka - istisnu gnjevno Tahi, zatim se okrenu
               upravitelju: - Ej, vi, kako vidim, pomno čuvate što je kraljevo. Ali bi dobro bilo da
               manje kraljeva vina i jela trošite na svoje goste koji se kod vas gospodski časte;
               bilo bi dobro da ne rasipljete toliko kraljeva žita među bijesne seljake.</p>
            <p>- Ja nijesam nikoga primio u goste neg svog brata Šišmana i rođaka bilježnika Mihajla
               iz Zagreba. A žito razdijelio sam među one seljake koje ste vi do gola oplijenili pa
               nemaju kore kruha.</p>
            <p>- Bene, bene - mahnu Tahi nasmijav se zlorado - vi ćete me opet tužiti radi te
               razbijene tikve ko što ste me lani tužili, ali i ja ću vas da kradete i trošite
               kraljevo blago.</p>
            <p>- Gospodine Tahi - planu Grdak zgrčiv pesti - to je nepošteno.</p>
            <p>- Bene, bene - odvrati Tahi mirno - vaš rovaš je pun. Evo moje glave ako nas dvojica
               pod jednim krovom umremo. Ajd'mo, djeco - okrenuo se potom Ferko svojim službenicima
               - sad imamo važnijeg posla. - Grdak povede ranjenika pod krov, a Tahi uputi se,
               turnuv ruke u džepove, dalje.</p>
            <p>- Petričeviću - reče - dovedi mi Šimuna.</p>
            <p>Za malo časa dovuče se mamurna bezbrižna lica mali fiškal i pokloni se duboko:</p>
            <p>- Vaša milost - reče Šimun zijevnuv - ima za me posla?</p>
            <p>- Imam - odvrati Tahi prijazno - o tom kašnje; al' mi reci, dragi Šimune, kako ti je?
               Ima l' kakovih novina?</p>
            <p>- Eh - nasmjehnu se Šime zažmirnuv - i te kakovih! Ali to ne ide, vaša milosti, u naš
               obični račun. Za to se hoće osobite plaće.</p>
            <p>- Bene, carissime - kimnu Tahi - hoćeš li možebiti kapare?</p>
            <p>- Pa dajte, milosti - pruži Šime ruku nagnuv glavu - ja primam sve što mi se
               daje.</p>
            <p>Tahu zadrhtaše obrve, raširiše zjenice, krv mu skoči na lice. I ruknu: - Ded kaparu!
               - pa namigne Petričeviću.</p>
            <p>Šime uzmaknu plah, ali u taj par zgrabi ga Petričević straga za ramena, baci ga na
               lice i sjednu na glavu; za noge ga uhvati Bošnjak, druga dvojica stadoše visoko
               mahati debelim namočenim užetom te nemilo mlatiti po leđima fiškala koji je, trzajući
               se i ručući, zatiskao zube i nokte u zemlju.</p>
            <p>- Je l' ti slatko, Šime - nasmija se bijesno Tahi. - Ded'te! - I konopac lupi.</p>
            <p>- Drži li te žena u mojoj službi, vrapče moj, na tuđem smetištu? Ded'te! - I opet se
               svali tuča na Šimina leđa.</p>
            <p>- Pa hoćeš li reći tajnu? Ded'te - i svom silom zamahnuše sluge pedeseti put
               konopcem.</p>
            <p>- Ho - ho - hoću! - zaruknu fiškal. - Milost! - Tahi mahnu rukom, a sluge odskočiše
               od jadnika, koji se je klečeći previjao i modra lica, krvavih očiju urlikao kao
               ranjena zvijer.</p>
            <p>- Kazuj! - zagrmi Tahi! - jesi li ljubio kastelanicu?</p>
            <p>Šime potvrdi glavom.</p>
            <p>- Kazuj što znaš o uroti seljaka!</p>
            <p>- Hoću - šapnu Šime mašuć glavom i rukama - vode - vode, poginut ću - vod - - - i
               trznuv se sruši se bez svijesti na zemlju.</p>
            <p>- Ponesite ga onamo k zidu, dajte mu vode - zapovjedi Tahi. - Kad obavimo drugi
               posao, ispitat ću ga, a večeras na krušku!</p>
            <p>Sluge položiše sumrtvog fiškala kraj zida, a Tahi uputi se sa družbom u stan
               kastelanice koja je jošte slatke jutarnje sanke snivala.</p>
            <p>- Ostanite pred vratima dok vas ne pozovem, a ti Bošnjače, dovedi magarca! - reče
               gospodar.</p>
            <p>Kroz prozor sjalo je jutarnje sunce igrajući na rumenom licu mlade žene koja je
               pootvorenih usti i podvinutih pod glavu ruku snivala, dočim joj dvije crne bujne
               plete padahu niz sjajna ramena. Tahi pođe do postelje i zapilji oči u ženu. Oko mu
               zasinu, lice zarudi, ali trenom se trznu i problijedi. Starac posegnu u njedra,
               iznese sjajne nožice i u hip odreza ženi krasne plete. Ciknuv sunu žena iz sna:</p>
            <p>- Tko je? Tko je? - ali opaziv gospodara spusti glavu i prekrsti bijele ruke na
               prsima.</p>
            <p>- Golubice! - reče Tahi pridušenim glasom - hoću da te razveselim, kupio sam ti
               lijepu, novu kesicu, povrati mi onu staru.</p>
            <p>Žena problijedi.</p>
            <p>- Kesu daj! - zaruknu Tahi i zatisnu gvozdene prste u bujno rame grešnice.</p>
            <p>Žena stade drhtati.</p>
            <p>- A je li to? Komu si je dala? - zareži Tahi isceriv zube, držeći dršćućom rukom
               staru Jeleninu kesu koju je iz njedara izvadio bio.</p>
            <p>Ukočene oči da će iskočiti ženi, blijeda pritisnu se glavom i rukama uz zid kraj
               postelje.</p>
            <p>- Fuj! - pljunu Tahi - izmete ženski! Čekaj! Oh! Čekaj - - Petričeviću!</p>
            <p>U sobu provališe sluge sa konopcima. Žena vrisnu i, uhvativ se rukama za glavu,
               kleknu u postelji.</p>
            <p>- Naprijed - ruknu Tahi. - - - Grozoviti urlaji drhtahu zrakom iz kastelanova stana,
               da je seljacima pod brdom stinula krv - grozoviti urlaji, divlje stenjanje i omjereni
               teški udarci, a uz to potresan grohot Tahova glasa.</p>
            <p>*</p>
            <p>Smlavljeni fiškal pridignu glavu. Užasni krik probudi ga. Još mu je tijelo drhtalo.
               Po dvorištu bluđahu konji svezanih prednjih nogu, a pred vratima kastelana bijaše
               privezan magarac. Samo jedan sluga prolazio je preko dvorišta. Fiškal dignuv se na
               laktove viknu slabim glasom:</p>
            <p>- Luka, donesi mi vode!</p>
            <p>- Hoću - odvrati sluga - idem u gornje dvorište.</p>
            <p>Fiškal se ogleda ko mačak. Nikoga. I poče potrbuške plaziti. Stade. - Ne, neću,
               magarac je lijen! - šapnu. Lagacko dovuče se do prvog konja, izvadi nožić, zareza
               konopac i, kao da ga je đavolska šaka dignula, poklopi konja, zagrli vrat, zgrabi mu
               grivu i poleti niz brdo na otvorena vrata.</p>
            <p>- Drž'te ga - vikaše Luka, noseći vedricu vode.</p>
            <p>- Drž'te ga - vikaše Gavro s prozora gornjega grada kamo ga je krič žene primamio
               bio. Na viku izleti Tahi i njegova družba.</p>
            <p>- Uteče Šime! - viknu Gavro.</p>
            <p>- Pušku zgrabi, Gavro, pušku! - zaviknu Tahi - pucaj za njim!</p>
            <p>- Žao mi je konja - odvrati mladi.</p>
            <p>- Pucaj, dovraga! - Gavre nesta s prozora, ali u čas vrati se s puškom. Konj Šimin
               posrnu na panju. Gavro namjeri. Planu.</p>
            <p>- Ha! Ha! Ha! - zaori grohot maloga fiškala - zla ti je ruka, golobrače! Čekaj,
               pohodit ću te opet! - I kao strijela odjuri fiškal bez traga.</p>
            <p>Za malo časa izletješe seljaci Susjeđani pred svoja vrata da se nagledaju čuda.</p>
            <p>Vrteći visoko brezove metle tjerahu dva oružnika s grada kroz selo magarca na kojem
               se je previjala mlada kastelanica, okrenuta prema repu. Kosa joj je odrezana, ruke
               svezane, gola je do košulje, krvava od sto rana. Ali šibe zviždaju, žena jauče, da bi
               se nebo srušilo. Tako tjerahu sluge Lolićku iz kotara susjedgradskoga, protjeraše joj
               i muža komu Tahi sve imanje ote. A seljaci stajahu poniknute glave, seljaci šaptahu
               plamena oka:</p>
            <p>- Bože! Bože! Pa to su nam gospoda!</p>
         </div>
         <div type="chapter">
            <head>XXI.</head>
            <p>Negdje sredinom svibnja 1569. hodao je jednog popodneva ban i biskup Đuro Drašković
               zlovoljan po svojoj sobi amo-tamo, a pred njim je stojao Gašpar Alapić, pozorno
               motreći biskupa koji je kapu na svoje mrko čelo namaknuo bio.</p>
            <p>- Vi me pozvaste, reverendissime - prihvati grbavac - ali kanda dođoh u nevrijeme,
               vidim, jer ste zlovoljni.</p>
            <p>- Jesam - odvrati inače mirni biskup - kako i ne bih? Turčin prijeti, Uskoci robe,
               poreznici globe, seljaci se bune, stališi viču u saboru gdje sam se dosta muke
               napatio, pa kad sam sve te rane barem za čas zalijepio te odahnuo, dovede mi dragi
               podban Forčić deputaciju gornjega grada Križevaca proti donjemu gradu, da je daća
               nepravedno razdijeljena među gornji i donji grad. Čitavu uru turao mi podban post
               prandium sumptum, što su ga valjda Križevčani platili, šaku pod nos, govoreći strašnu
               peroraciju, dokazujući da je prepirka radi tih pušljivih križevačkih dinara opasniji
               posao nego pogibelj turska. Lijepa si čovjeka izabraste! Taj Forčić je, sit venia
               verbo, magarac.</p>
            <p>- Znam - nasmijehnu se Gašo - da plameni jezik svetoga duha ne sijeva nad njegovom
               glavom.</p>
            <p>- Ali pustimo to. Ad rem! Sjednite! Pozvah vas jer ste pametan čovjek. Stališi,
               domine Alapić, viču na tiranstvo poreznika.</p>
            <p>- Punim pravom, rererendissime, porez je strahovit, a poreznici skidaju kožu s puka i
               građanstva.</p>
            <p>- Istina, nobilis amice, porez je nepravedan, zemlja istrošena, poreznici su
               pijavice, ali pijavice su i zemaljska gospoda. Seljak već i krvi nema; je l' čudo da
               svuda po zemlji diže zdvojnu glavu?</p>
            <p>Gašpar ne reče ništa.</p>
            <p>- Eno vam Taha - nastavi biskup. - Da omili dvoru i prikrije grijehe, razbacuje se na
               saboru, daje za vojsku novaca, žita, sijena, gradiva, radnika - ali globi poput
               razbojnika seljake, da im rebra pucaju. Seljaci su se opet pritužili kralju. A vi,
               gospodo, u saboru? Zaključiste da se svuda po kraljevini buntovnici oštro kazne. To
               je predložio Tahi, i vi, gospodo, svi prionuste uz njega; on je gospodar i vladalac u
               saboru; nu jeste li odredili za krvničku gospodu kaznu?</p>
            <p>- Znam da je Tahi silnik - odvrati Gašo - mi smo se prije nekoliko godina prenaglili
               bili, osobito pokojni ban Petar. Ali je Tahi saveznik one silne dvorske stranke koja
               je protivna nadvojvodi Karlu, koji je rad uništiti »sloboštine naše kraljevine«. Zato
               pristajemo zasad još uz njega.</p>
            <p>- Sloboštine? - nasmija se kroz jar biskup. - Sloboštine da smijete plijeniti i
               globiti, je l'? A red, a pravica, a zakon? Ja hoću red i mir, znate li to, domine
               Alapić? Zato vas pozvah.</p>
            <p>- Na službu, reverendissime - pokloni se grbavac.</p>
            <p>- Ponajprije pođite k svojoj sestri, udovici banici. Čujem da njezini časnici u
               Cesargradu muče puk ko što Babilonci Židove, a u Jastrebarskom, gdje gospoja Barbara
               prebiva, da se žive kao u paklu. Opomenite je u moje ime, neka zaboga ima duše. Ta
               žena je. Recite joj neka bude kroća.</p>
            <p>- Hoću, reverendissime - reče Gašo.</p>
            <p>- Drugi posao je važniji. Zavjerite mi se da nećete odati mojih namjera.</p>
            <p>- Tvrde vjere, neću.</p>
            <p>- Ja moram Taha maknuti sa Susjeda. Seljaci izjaviše pred kraljem da ga neće više
               služiti, da vole poginuti. Pravda sa Uršulom teče polagano, može još i deset godina
               potrajati po staroj navadi. Razdor među plemstvom postat će žešći, seljaci skočit će
               na oružje, a Turčin će navaliti. Želite li doživjeti tu strahotu?</p>
            <p>- Opčuvao nas bog! - reče Alapić.</p>
            <p>- Taj čvor valja brzo, mirno i oprezno riješiti, a vašu okretnu ruku zapast će u tom
               glavna zadaća, gospodine Gašpare. Ja sam baštinike pokojnoga Nikole Zrinjskoga napola
               sklonuo da Tahu na uživanje vrate Božjakovinu koju mu je Nikola prije šest godina
               oteo. Stari Tahi bi išao onamo stanovati. Tahov sin Gavro oženio bi Sofiju, kćer
               Uršule Heningove, koja bi sa novovjenčanicima stanovala u Susjedu i u Stubici, a
               udovica bi vratila Ferku 20.000 forinti. Tim načinom uklonili bi Ferka sa Susjeda i
               pomirili dvije porodice koje podigoše cijelu kraljevinu na krvavu raspru. Šta mislite
               vi o tom?</p>
            <p>- Reverendissime - pokloni se Gašpar izvaliv oči - divim se vašoj državničkoj
               mudrosti. Osnova je divno zamišljena. Ali kako poznajem strasnu ćud gospoje Uršule -
               - -</p>
            <p>- Ne boli vas za to glava - nasmjehnu se biskup - Uršula je privolila.</p>
            <p>- Privolila? - uzmaknu u čudu Gašpar.</p>
            <p>- Da - kimnu Drašković - vaša je zadaća sklonuti Taha, koga dobro poznajete. Ali
               radite brzo, prije nego se Ambroz Gregorijanec povrati od požunskog sabora. Znam da
               je mojoj osnovi protivan. Preporučam vam navlastito da se u tom poslu dogovorite sa
               gospojom Ankom Konjskom, koja je svoju majku posve za taj plan predobila. Hoćete
               l'?</p>
            <p>- Hoću, gospodine bane, tako mi vjere, radit ću po vašoj zapovijedi - reče
               Gašpar.</p>
            <p>- Bog vas blagoslovio, gospodine Alapiću - dignu biskup ruku i otpusti plemića.</p>
            <p>Za nekoliko časaka uđe u sobu drugi ban, knez Franjo Frankopan.</p>
            <p>- U dobar čas dođoste, domine collega - reče biskup - evo, danas primih pismo iz
               Požuna; čitajte! Na moje je izišlo. Velika istraga proti Tahu rasplinula se u
               pijesak; pričekajte još mjesec pa ćete od čuda razvaliti oči. Mi ne možemo
               susjedgradskoga silnika prijekim putem lišiti kraljeve potpore, već stranputicom.</p>
            <p>Frankopan pročita pismo, stisnu usne i reče baciv list na stol:</p>
            <p>- Pravo rekoste, reverendissime, mi smo vojnici u državničkim poslovima djeca, jer
               mislimo da vječna pravda nikad ne drijema.</p>
         </div>
         <div type="chapter">
            <head>XXII.</head>
            <p>Na Margaretinje, a po podne - bijaše krasan srpanjski dan - zađe velika putna kočija
               u vrata susjedgradska. Gospodar Tahi kanda je goste očekivao, siđe niz stube, dočeka
               došljake vrlo prijazno, te ih povede u svoje stanove. Bijahu to dva čovjeka, sudeći
               po uzvinutim brkovima i zategnutoj latinštini, stranca. Jedan od njih, utovljena
               ljudeskara cvatućeg lica i nosa, zvao se Đuro Hosszú, a drugi suh, malešan, kašljav a
               žut, nosio je ime Andro Majtényi; oba bijahu Mađara, oba carinara iz Nedelišća, a
               kraljevska ih komora posla za povjerenike, da prijepor komorskih ljudi sa Tahom
               ispitaju i izravnaju. Toliko je saznao od njih svijet po kazivanju kočijaša im
               Međimurca. Mađarska gospoda malo se obazirahu po gradu, a kad drugog jutra Stjepan
               Grdak na grad pođe da im se pokloni, razumi da su povjerenici sa Tahom u zoru krenuli
               u lov i put Stubice, odakle će se jedva prije osam dana povratiti. Desetog dana
               razliježe se pred gradom silan lavež. Cijela rulja pasa provali u dvorište, a za
               njima na konju komesari, Tahi sa sinom Gavrom, koji doviknu Bošnjaku neka Grdak po
               podne dođe na grad pred gospodu, pa neka ponese račune i sve ključe.</p>
            <p>Po objedu sjeđahu na Susjedu za stolom gospodin Hosszú buljeći preda se i čačkajući
               zube, Majtényi zakapajući svoj zavinuti nos u svežanj pisama, a gospodin Tahi vedra
               lica puneći komesarima čaše.</p>
            <p>- Ergo, magnifice - započe Majtényi polaganim kriještajućim glasom - zakupni je
               ugovor potpisan, naš posao je svršen. Sad još da Grdaka na račun pozovemo.</p>
            <p>- Hvala vam, plemenita gospodo, na vašoj dobroti i pravičnosti - reče Tahi - ja ću se
               napose i kraljevskoj svjetlosti zahvaliti. Ovaj maleni dar što vam ga predadoh samo
               je dio moje dužne zahvalnosti, a moja će biti briga da vam se obilnije odužim.</p>
            <p>Majtényi zahvali se pokloniv se, a Hosszú primijeti:</p>
            <p>- Ele imate, magnifice, lijepih lovačkih pasa; ja se u to razumijem, ja sam
               lovac.</p>
            <p>- Izabrat ću za vas jedan par engleskih pasa, domine Hosszú - odvrati Tahi - ja se ne
               bavim toliko time, već je to glavni posao moga Gavre.</p>
            <p>- Gratias, magnifice - kimnu Hosszú - vaš je sin valjan gospodičić!</p>
            <p>Ali u taj par stupi u sobu Grdak te se pokloni. Hosszú omjeri ga prezirno od glave do
               pete, a upravitelj porumeni.</p>
            <p>- Jeste li vi Grdak? - zapita Majtényi.</p>
            <p>- Jesam, gospodo.</p>
            <p>- Jeste li donijeli ključe od svih zgrada? - opetova mali Mađar.</p>
            <p>- Evo ih - reče Grdak položiv svežanj ključeva na stol.</p>
            <p>- A račune? - dignu Majtényi nos.</p>
            <p>- Kako mogu, gospodo, za nekoliko dana složiti račune od tri godine dana? Meni nije
               ništa rečeno bilo, a tomu se poslu hoće bar tri mjeseca. Uvažite i to da je sad
               najveći posao kod gospodarstva.</p>
            <p>- Eh, carissime - nastavi mali Mađar motajući ruke - mi nemamo lazno tri mjeseca
               čekati. Čujte našu odluku. Pregledasmo imanje Susjed i Stubicu.</p>
            <p>- Kada, gospodo? - osovi se Grdak.</p>
            <p>- I Stubicu - produži Majtényi - i nađosmo da vi slabo pazite na korist kraljevske
               komore.</p>
            <p>- Da zlo gospodarite - doda Hosszú.</p>
            <p>- Ja? - problijedi Grdak.</p>
            <p>- Da goste častite, sebi u džep gledate i da vam računi nijesu u redu - provali
               Hosszú.</p>
            <p>- Gospodo - viknu jarostan Grdak - budite pravedni, slušajte me - - -</p>
            <p>- I zato - progovori Majtényi ne obzirući se na riječi upravitelja - zaključismo u
               ime komore predati komorsku polovicu ovih imanja u zakup velemožnomu gospodinu Tahu
               za godišnjih 2400 ugarskih forinti, te mu ovdje svečano predajemo ključe.</p>
            <p>- Gospodinu Tahu? - prepa se Grdak, pogledav Ferka koji je nepomičan sjedeći piljio
               žarkim, mačjim očima u upravitelja - gospodinu Tahu? A znate li što činite? Je li
               komora zaboravila moja pisma i preklanjsku istragu? Ne mari li ona za jadan puk?</p>
            <p>- Kraljevska je svjetlost sve ispitala - reče Hosszú - te zna sumnju razlikovati od
               dokaza.</p>
            <p>- Sumnju? - škrinu Grdak spustiv glavu - je li sumnja da sunce na nebu sije? A šta će
               od mene biti?</p>
            <p>- Vi možete ići kamo vam drago! - odgovori suhoparno Majtényi.</p>
            <p>- Ali moja plaća, moja krvava plaća? - zapita Grdak dršćućim glasom uhvativ se za
               glavu. - Od godine 1566. znojim se ovdje, pa nijesam primio ni šuplja dinara.</p>
            <p>- Ako šta dobiti imate - izlanu Hosszú - dobit ćete u svoje vrijeme, dok se
               pregledaju računi, jer bog zna - -</p>
            <p>- Da, bog zna da sam poštenjak - dignu Grdak glavu - da kralja nijesam prevario ni za
               bobovo zrno. Vidim ja tu cijelu mrežu, gospodo: to je kleveta gospodina Taha, njegova
               paklena kleveta. Idem, neću se pred vama pravdati jer vam je duša gluha - idem, vaš
               će biti grijeh ako pod ovim krvavim dvorom plane požar i uništi kraljevinu. Ali kralj
               sve dočuti mora jer, znajte, hrvatski plemić ne boji se carinara Mađara.</p>
            <p>Mađari ponikoše nikom, ali Tahi skočiv na noge planu u krik:</p>
            <p>- Nitkove, skini se s grada! Tu sam ja gospodar.</p>
            <p>- I tu će te strijela pravde božje zastići, krvniče! - odvrati Grdak dignuv ruku.
               Uvrijeđen, razjaren pusti bivši upravitelj dvore, a kad je došao bio gradu na vrata,
               viknu gospodičić Gavro kroz grohot za njim:</p>
            <p>- Ha! Ha! Ha! Laku noć, amice! Znaš li sad što je barun?</p>
            <p>Grdak krenu na konju put Brdovca. Pred župnikovim dvorom upita za gospodara. Rekoše
               mu je da je kod Gregorića.</p>
            <p>Poleti onamo i zađe ravno u dvorište. Pred kućom sjeđahu župnik, Ilija Gregorić i
               sudac Ivan Horvat.</p>
            <p>- Pomoz bog! - pozdravi ga starac Babić - kakva vas sreća nosi u Brdovac, gospodine
               Grdače?</p>
            <p>- Nesreća, oče! - odvrati suzna oka upravitelj. - Prosjak sam bez kućišta, bez
               svega.</p>
            <p>- Šta je, zaboga? - preplaši se svećenik.</p>
            <p>- Šta? - nasmija se Grdak gorko - mađarski carinari otjeraše me kao psa za vjernu
               službu moju i predaše sve imanje susjedskomu krvniku. - Sva trojica problijediše na
               smrt.</p>
            <p>- Sve imanje Tahu? - skoči Ilija na noge - eh! To se dakle pravdom zove!</p>
            <p>- Smiluj nam se, bože - sklopi župnik ruke.</p>
            <p>- Srce mi kaže - prihvati Ilija dršćućim glasom - da će krvi biti. Bogami, hoće. - A
               Horvat spopa svoju sudačku batinu i, prelomiv je na koljenu, baci je daleko od
               sebe:</p>
            <p>- Neka te bijes nosi - zaškrinu - kad vragovi sud sude, stid je krštena čovjeka
               nositi ime suca.</p>
            <p>- A šta vi, jadni prijatelju moj? - zapita Babić Grdaka.</p>
            <p>- Šta ja znam? Ništa, ništa nemam. Ono malo imanjce moje u Ugarskoj, što po materi
               dobih, oteše mi na silu Batori. Moj brat ima puno djece a krpicu zemlje, ali ću opet
               k njemu dok si ne nađem službe.</p>
            <p>Tada će Gregorić!</p>
            <p>- Ne zamjerite, plemeniti gospodine, što ću vam reći. Vi ste plemić, ja sam kmet, ali
               opet sam čovjek. Vi ste, duše mi, velik poštenjak i dobar kao krušac. Sav se kraj
               moli bogu za vašu sreću, i eto dođe nesreća. Ali neka. Ovo naše srce zna što ste vi
               dobra za nas učinili; duboko smo to upisali u svoje srce, toga nam ni sam bijes
               izbrisati neće. Koliko zla ste od naše bijedne glave odvratili zna svako dijete, a i
               na ovaj moj siromašni krov bila bi došla pohara, da vas ne bude. Ne budi vas moje
               ponude sram. Ti meni, ja tebi, a bože blagoslovi, stara je riječ. U ribničkom kraju
               imam zemlje i kućicu. Sklonite se onamo, ovdje ne biste sigurni bili. Tahi je nijema
               zvijer. Ondje gospodarite kako znate dok se bolja sreća ne nađe. Oprostite mi,
               gospodine, ali od srca je. - Tu - tu - nastavi seljak - tu će, vidim, svašta biti. -
               Grdak prihvativ krupnu ruku seljaka progovori tronutim glasom:</p>
            <p>- Hoću! Primam, poštenjače moj! da te ne uvrijedim. Ti si čovjek, pravi čovjek.
               Plemić kmetovat će kmetu, dok mu ne bude pravice od kralja!</p>
            <p>Nijem, poniknute glave gledaše župnik taj prizor. I podiže glavu, podiže ruke k nebu
               i reče:</p>
            <p>- Podignite, jadni prijatelju moj, srce k Bogu. Nemili su putevi života, teško
               iskušanje koje nam šalje Gospod. Ali nosite smjerno svoj križ jer poniženi bit će
               povišeni, a jao onomu sinu čovjeka koji je iz srca svoga izbrisao najljepše riječi
               Spasitelja: ljubi bližnjega svoga kao samoga sebe - jao njemu, jer će doći sud na
               pravednika i grešnika. Da, vidim, sud će doći, užasan sud, jer je ruka čovječje
               pravice klonula, jer je grijeh poplavio svijet. Naplatio vam Bog pravednik svu
               dobrotu kojom ublažiste jadnomu puku nemilo ropstvo.</p>
         </div>
         <div type="chapter">
            <head>XXIII.</head>
            <p>Milo mi je, gospojo majko - progovori Anka Konjska Uršuli Heningovoj - da ste došli
               sa Sofijom na neko vrijeme k meni u Zagreb. Vi poznajete Martinu sanjarsku ćud, koja
               bi nam Sofiju posve pokvarila. Djevojka se je ionako posve promijenila. Zlovoljna je,
               šutljiva i razdraživa, a očekuje još svejednako svoga Milića koji se ionako vratiti
               neće.</p>
            <p>- Da neće? - zapita brzo Uršula.</p>
            <p>- Sigurno neće. Slušajte me samo, majko. Ja sam o našem poslu mnogo sa Alapićem
               razgovarala. On mi reče kako već nekoliko mjeseci Taha mota i mota, i koliko ga to
               truda stoji, ja se nasuprot potužih na našu nepriliku kako još nijesmo ništa smjeli
               reći Sofiji, i kako ste vjerom obvezani Miliću, te da bi svakako saznati valjalo gdje
               je taj mladić i je li uopće živ. Predomisliv se neko vrijeme, obreče mi Alapić da će
               se tu možebit pomoći naći. Poznajem, reče, prefrigana čovjeka po imenu Drmačića,
               nadripisara, koga je Tahi otjerao iz službe. Taj se čovjek ne boji ni vraga. Poslat
               ću ga u uhode za Milićem, za koga gospodin Ambroz svuda propitkuje. I Alapić posla
               toga čovjeka.</p>
            <p>- I taj čovjek? - zaskoči je Uršula.</p>
            <p>- Povratio se jučer, majko.</p>
            <p>- A Milić?</p>
            <p>- Živ je, ali zarobljen.</p>
            <p>- Gdje?</p>
            <p>- Da vam kažem. Uhoda Alapićev pusti se na sreću u naše krajeve koje posjeduju Turci,
               i poče propitkivati gdje da se nalaze sužnjevi koji su pred više godina zasužnjeni
               bili kod Kaniže. Čovjek je posve zdravo računao. Potražiti valja Mogaića. Blizu njega
               bit će valjda i Milić, ako nije poginuo. Uputiše ga u Kostajnicu, odanle u Dubicu,
               najzad u Banju Luku. Drmačić stade raspitivati kod fratara, koji sigurno za kršćanske
               sužnje znaju. I pogodi. Fratri mu rekoše da u kući nekog bega kod Banje Luke od jedno
               pet godina robuje mlad čovjek po imenu Mogaić. Prije tri godine da je s preko Save
               došao drugi čovjek i donio begu za Mogaićevu ucjenu novaca, ali mudri Turčin pridrži
               i čovjeka Milića. To vam budi ukratko rečeno na utjehu. Sva je prilika da se naš
               vitez povratiti neće jer mu je imanje, kojim Ambroz upravlja, prezaduženo pošto je
               uzajmio za Mogaićev otkup. Vaša duša može stoga mirna biti, i nadam se da ćemo nit,
               koju evo već treću godinu predem, privesti kraju. Taha je, koliko čujem, smekšala
               parnica koju ste snova pred banom potjerali, i u koju ne mogu utjecati požunski mu
               prijatelji.</p>
            <p>- A Ambroz?</p>
            <p>- Ne bojim ga se - nasmjehnu se Anka. - Čini mi se da sâm o svom mezimčetu zdvaja jer
               mu sve propitkivanje nije urodilo plodom. Nu svakako valja biti na oprezu. S te
               strane čuva nas Stjepko, koji pristaje uz udaju Sofije za Tahova sina. Tako je, gospo
               majko, sve pripravljeno. Vi ste dosta dugo čekali, ali najglavniji je posao da
               slomimo Sofijin otpor. Jeste li je kako pripravili?</p>
            <p>- Govorila sam joj uopće o udaji, Tahova sina dakako spomenula nijesam.</p>
            <p>- A ona?</p>
            <p>- Udari u plač, okrenu lice i reče: »Majko moja, zaklinjem vas, ne govorite mi o tom.
               Ja sam čuvarica vaše vjere; vi se zakleste Miliću da će mi biti mužem, a ja mu se
               zakleh da ću mu biti ženom. Držim se moje i vaše zakletve, jer bog mi je svjedok da
               toga čovjeka ljubim, da danju i noću ne mislim nego o njem. Tri godine nosim ga u
               srcu i nosit ću ga još tri godine, nosit ću ga dovijeka!« »Kćeri«, odgovorih, »evo,
               toliko prođe vremena, a još nema od njega glasa, i sva je prilika da se povratiti
               neće, da je poginuo.« »Nije majko«, proplače ona, »srce mi kaže da nije.« - »Ali ako
               jest«, reći ću ja, »ja mu se zavjerih da ću mu te dati ako se povrati, ali se ne
               zakleh da te neću nikomu dati ako se ne povrati. Ja neću da budeš usidjelicom, da
               budeš duvnom. Toga nije doživjela nijedna Heningovica. Još ću kratak čas pričekati, a
               onda valja se pokoriti majčinoj volji, jer tako zapovijeda bog.« - Sofija problijedi,
               pokri rukama lice i iziđe iz sobe. - Vidiš, takva ti je.</p>
            <p>- Sve su to jošte Martine basne - mahnu Anka rukom - ali pričekajte, majko, nek bude
               koji tjedan u mojoj školi, bit će mekša.</p>
            <p>- Da bi bog dao! - završi Uršula.</p>
            <p>- Poći ću po nju, moram mladicu najprije povesti u društva, na zabave, nek se malko
               rastrese.</p>
            <p>- Anka se dignu i pođe prema vratima, ali brzo umaknu, vrata se otvoriše i pred njima
               pojavi se gospodin Ambroz. Žene zapanjiše se.</p>
            <p>- Hvaljen Isus - pozdravi Ambroz u čudu žene. - Vi kanda me se plašite. Iznenada
               navalih u kuću. Dođoh prije nego se nadaste. Je l'? E, to vam je tako, požunski se je
               sabor razišao pa evo me! Bio sam već i kod kuće u Brezovici, pohodih svoje imanje
               kraj Brežaca, navratih se i u Mokrice da vam javim štošta o vašoj parnici, a najzad
               dođoh za vama amo. Gdje je Sofija?</p>
            <p>- U kući je - odvrati Anka smeteno - bit će valjda negdje za poslom.</p>
            <p>- Potražite je, gospojo Anko. - Gospoja Konjska pogleda časak majku, zatim iziđe iz
               sobe, Ambroz pako spusti se na stolac.</p>
            <p>- Gospojo Uršulo - progovori uprijev oštro pogled u ženu - vi udajete Sofiju?</p>
            <p>- Tko vam to reče? - zažari se Uršula.</p>
            <p>- Rumen vašega lica, gospo, i Marta u Mokricama, kojoj se je Sofija pritužila.</p>
            <p>- Ja mislim - propenta udova - da je već dozrela za muža.</p>
            <p>- A Milić, jadni Milić, koga vaša doskočica ukloni, koji možda čami, ne znam gdje, u
               nevolji, komu se zakleste? Gdje vam je duša?</p>
            <p>- Ne korite me nepravo, gospodine Ambroze - reče Heningovica poniknuv - tri godine
               minuše a Miliću nema glasa, pa se valjda povratiti neće. Žao mi je. Ali vrijeme teče,
               a kći mi je posve dozrela. Želim da mi se djevojka udomi, neću da mi neljubljena
               vene. Nije li to pametno?</p>
            <p>- Da, pamet bez srca, gospojo. Srce mi puca kad pomislim kakva je nesreća zadesila
               toga valjanog mladića, srce puca kad gledam kako Sofija za njim vene. Ja sam mu
               štitnikom, tražio sam ga posvuda. Badava, i neću moći mirno položiti stare kosti u
               grob. Ali možda ipak živi, možda!</p>
            <p>- Možda? Zar da Sofija još tri godine vene? - zapita ujedljivo Heningovica.</p>
            <p>Starac je ošinu okom, dignu se i reče svečano:</p>
            <p>- Gospojo Uršulo! Sjećate li se onog dana na Susjedgradu kad se rad vas digoh na
               bana, kad za vas vrgoh na kocku čast, imanje, da, i glavu? Sjećate li se?</p>
            <p>- Sjećam se - reče Uršula problijediv.</p>
            <p>- Na onaj dan mi se zakleste da ćete sve učiniti što gođ ustražim. Je l' tako?</p>
            <p>- Jest - šapnu u čudu žena.</p>
            <p>- Dobro dakle! Danas tražim svoju plaću. Vi morate, kako sami rekoste, tri godine
               dana čekati na Milića, a ja ću se pobrinuti za svog nesretnog junaka. Poslije budi
               vaša volja. Zakunite se.</p>
            <p>Uršula protrnu. Jedva dišući od bijesa izusti:</p>
            <p>- Kunem se!</p>
            <p>- Hvalite bogu da je Ambroz za vremena došao, jer inače postaste krivorotnicom pred
               bogom i svijetom.</p>
         </div>
         <div type="chapter">
            <head>XXIV.</head>
            <p>Ja sam gospodar na Susjedu! - bio je dahnuo Tahi svim bijesom duše svoje. I bio je
               gospodar, bio je zakon, vlast i pravo, ili pravo reći, nije bilo zakona ni prava.
               Svaka suza pade na tvrdi kamen, svaki uzdah razniješe vjetrovi. Mađari mu predaše sve
               imanje, dvije godine od toga otpuznuše preko prokletog kraja kao dvije ljutice zmije
               koje za sobom ostavljaju otrovan trag. Da, da, bog je izbrisao taj kraj iz svoje
               pameti. Tahi sjeđaše na Susjedu sam. Žena mu umre, sinovi mu bijahu u vojsci, Gavro
               na naukama, plemstvo ga je pomalo ostavljalo, Drašković ga je tužio kralju, Ambroz
               tjerao ga parnicom u škripac, narod je dizao na njega zdvojnu pest, bludnica ga je
               iznevjerila, podagra navijala ga na muke. Sam je, sam u starim prokletim zidinama,
               sam sa svojom samoćom, sa svojom mukom, sa svojim strahom, sa svojom grižnjom. I
               stade bjesniti od muke, bjesniti od zabave, bjesniti od duga časa, bjesniti jer mu je
               ćud pobjesnila bila. Punim šakama sipao je u saboru novaca za vojsku da zaslijepi
               kraljevu milost, ali kod kuće gazio je gvozdenom nogom po seljačkim šijama da je u
               nebo prskala krv. A puk? Puk se je smijao kroz rug svojoj nesreći, rugao se svijetu
               koji nije vrijedan da po njem svoje proklete kosti nosiš. Užasna li smijeha; tako se
               smije zvijer! Srce mu se ukruti, duša mu se zaduši, ruka odnemari plug, daleko se
               uklanjaše crkvi i u grohot udari kad si mu spomenuo boga. I dođe glad, grozni
               neumoljivi glad. Bujica otplahnu proljetnu strn, mraz opali vino i žir, sunce ispi
               potoke i sprži ljetinu. I dođe glad koji ti tjera krv u možđane, koji te trese
               ledenom groznicom, koji poput usijana gvožđa ruje po tvojoj utrobi. Nebo je vedro kao
               glatka staklena ploča u koju se ogledava strahota nevolje ljudske. Vrsi bregova su
               čisti, drveće stoji nepomično kao kamen, lišće se savilo, požutjelo; u koritu potoka
               leži suhi šljunak, po polju okamenjuje se mulj, ispod izgorjele smeđe trave proviruje
               žedna zemlja i puca; vinova je loza crna - nigdje oblaka, nigdje pomoći, nigdje boga!
               Po selu Brdovcu je pusto. Suhi psi poniknute glave blude po putu, marva ruče po
               stajama jer nema krme, jer nema paše, a sunce žeže da ti se sapa upaljuje. Kata
               Gregorićka stajaše blijeda lica, mutna oka pred svojom kućom, gledajući za Ilijom
               koji se je sa kumom Gupcem uputio bio k župnikovu dvoru, a djeca je vukla za suknju,
               vičući kroz plač:</p>
            <p>- Mamo, mamo! Kruha daj! Kruha! gladni smo. - Suza skoči ženi na oko.</p>
            <p>- Pričekajte! - jecaše Kata - dala sam ga u peć.</p>
            <p>- Oho! - pomoli se iza živice kvrgasto lice Gušetića - pa vi imate kruha u peći? Ej,
               vidi se što su gospoda. Pazite da vam seljaci ne razvale peć.</p>
            <p>- Kruha, da - odvrnu kroz suze seljakinja - od mekinja i hrastove kore. Je li to,
               bože, oprosti mi grijehe, božji dar? A moram ga dati djeci na male obroke da mi ne
               poginu od toga kamena.</p>
            <p>- Ja sam, vidite pametniji - odvrati Gušetić - ja se hranim rakijom. Ukrao sam je
               doduše u Zagrebu, ali pita glad gdje mu je brašno raslo! Nu vi ste, ajde de, sretni,
               ali drugdje bi se ljudi i za mekinje poklali. Čujte! Čujte! - U taj par ozva se
               jutarnjim zrakom tanki glas mrtvačkog zvonca i zamalo prođoše kraj živice četiri
               seljaka noseći crnim suknom pokritu mrtvačku škrinju.</p>
            <p>- Ej, koga nosite? - viknu Gušetić.</p>
            <p>- Nosimo Bistrićku, to je danas već treća, a jučer ih je bilo osam - odgovori
               seljak.</p>
            <p>- Šta joj je bilo?</p>
            <p>- Što je svim - odgovori seljak - nije imala šta gristi. Jučer donese joj muž iz
               Štajerske hljebac kruha. Išao je deset sati daleko. A ona pojela sve do mrve i pade
               mrtva.</p>
            <p>- Na zdravlje - nasmija se Gušetić - da, danas su kod nas samo dva stvora sita: Tahi
               na Susjedu i crv u grobu. Ali - pozvat ćemo se i mi u goste. Zbogom, kumo Kato! Da,
               zbilja, recite Jani neka se čuva. Petar Bošnjak vije se oko nje kao kobac oko pileta.
               Znam da je čestita - ali Bošnjaku je kumovao sam đavo, ako nije Tahi. Moglo bi zla
               biti. Zbogom!</p>
            <p>- Ne bojim se za Janu, kume! Zbogom! - odvrati Kata i zađe u kuću.</p>
            <p>*</p>
            <p>U selo doleti na konju Petar Bošnjak sa dva čovjeka, od kojih je svaki vodio na
               korlatu rulju lovskih pasa. Pred kućom starješine Ivana Horvata zaustavi se, a rulja
               pasa stade skakati, urlati i lajati.</p>
            <p>- Gdje je starješina? - viknu s konja sluga. Pred vrata iziđe gospodar.</p>
            <p>- Jesi li skupio po selu hranu za gospodske pse? - izdere se Petar.</p>
            <p>- Za pet rana božjih! - sklopi starješina ruke - što nam vodite amo te kuje kad sami
               od gladi pogibamo? Ta danas smo već troje zakopali.</p>
            <p>- Šta se to mene tiče? - nasmija se sluga - meni nije do vas, već do pasa mojega
               gospodara. Takova je zapovijed da morate pse hraniti, ne pitam odakle.</p>
            <p>- Ali otkud hrane, kad sami hrastovu koru glođemo?</p>
            <p>- Ej, znam ja vas, hulje. Ne nosi li vam vaš pop iz Zagreba kruha, ne daje li vam ga
               gospoja Marta iz Mokrica? Hranu za pse dajte!</p>
            <p>- Da, župnik donese nam nešta kruha da ga razdijelim među bolesnike.</p>
            <p>- Hrane daj! Naprijed momci, u kuću! - kriknu Petar ošinuv suca kandžijom preko lica.
               Momci navališe u kuću i za malen čas iznesoše košaricu crna hljeba.</p>
            <p>- A, ha! vidiš li, lopove? Dajte amo košaru! Husa! - zaviknu Petar i, prelomiv svaki
               hljepčić u dvije pole, poče bacati kruh među vižlad koja je bijesna oko konja
               poskakivala - husa! U slast vam bilo! Ha, ha! Kušajte, glođite! Eto, i pop vas je
               jednom nahranio.</p>
            <p>Režeći trgaše se klupko psina za hljeb, jecajući pokrivao si starješina ranjeno lice.
               A podalje stajaše seoski svijet, žene, djeca, starci, suhi, blijedi, otvorenih
               ustiju. Krvave im oči buljile u tu pasju gozbu, krvave oči da će im iskočiti. Reže i
               žvaču psi, a mrtvačko zvonce cinka, a Petar viče: - Husa! Husa!</p>
            <p>*</p>
            <p>- Oče duhovni - reče Gubec Babiću, sjedeći za stolom skromnog župničkog dvora, dočim
               je Ilija prekrštenih ruku kraj prozora stajao - dalje se ne može. Ne, neće nas više
               varati gospoda svojom pravdom. Nema pravde na svijetu. Po vašem savjetu pričekasmo
               vrijeme. Mjera se je prevršila. Duša nam je na jeziku, krv nam je skočila u glavu, i
               ako ne podignemo za vremena ruke, isisat će ta stara krvopija na Susjedu još zadnju
               kap te će nam šaka preslaba biti da zarinemo nož u Tahovo srce. Gospoda vele da
               nijesmo ljudi. Dobro. Dokazat ćemo im da jesmo, da ovo zavrgnuto seljačko srce ima u
               sebi krvi ko gođ i velikaško; dokazat ćemo im da nijesmo zvijeri. Da, oče duhovni, to
               da znate, u ime cijeloga našega kraja dići će se kuka i motika na Susjed. Ne krvi
               radi, već radi pravde dići će se seljak, ne da usmrti gospodu, već samo da si spasi
               pošteni život.</p>
            <p>- Sinci moji - prihvati župnik blago staviv ruku na Gupčevo rame - slušajte zašto vas
               pozvah. Budite strpljivi!</p>
            <p>- Strpljivi! - planu Ilija. - A dokle, časni gospodine? Goli smo, jadni. Ne vidite li
               kako puk od glada pada? Gospodski hambari su puni, mi glođemo koru i moramo gospodske
               pse hraniti, i ako koja kuja pogine, seljak je mora platiti. Gospodski sjenici su
               natrpani, u nas jedva koji obrok sijena, a mi moramo gospodsku stoku hraniti i, ako
               koje marše pogine, mi ga moramo platiti.</p>
            <p>- A čujte dalje - nastavi Gubec - što se je kod nas zbilo. Tahomu se pokvarilo tisuću
               vjedara vina. Ni za ocat nije. Naše nam je dobro vino oteo. Ujedanput razglasi po
               cijelom kraju da će nam vina dati, i neka seoski svijet dođe sa lagvima na Stubicu; a
               on rastoči seljacima tisuću vjedara ter zapovjedi da mora svatko za svako vjedro u
               osam dana platiti tri škude! Gospodine, za mlaku tri škude, gdje dobro vino ne stoji
               neg jednu! Svijet pobjesni, razli kalnu Tahovu vodu i ne plati. Ali dođoše Tahovi
               krvnici. Za vino otjeraše iz kuća marvu, konje, živad, sve, sve. Tako se Tahi
               naplati. Nekoja sela skočiše. Ali nato dođe bič, kolac, vješala. Oh, zašto molimo
               boga? Zašto nas je majka rodila? Zašto gazimo tu zemlju? Pa njega služiti, koji nam
               trga srce iz prsi? Ne, ne i sto puta ne! Ako ima pas zube, mačka nokte, gavran kljun,
               da se brani - mi imamo ruke, sve tvrde seljačke ruke, mi imamo više neg pas, mačka i
               gavran, mi imamo razum kao gospoda, imamo dušu i srce kao gospoda, imamo lice na
               spodobu božju kao i gospoda, a i naš seljački rod je stariji od gospodskog, i praotac
               naš Adam bio je seljak. Nećemo krdimice kao bikovi pod sjekiru letjeti. Trpili smo,
               molili smo, zdvajali, ali smo i mislili i misleći sablje brusili. Sve ćemo u jedan
               mah, u jedan gram, u jednu strijelu. Mi nećemo toga đavola služiti, zgazit ćemo ga,
               ali samo njega; mi smo ljudi, kršćani, mi tražimo mira, života. Pokucasmo kod suda,
               Tahi nas oplijeni; pokucasmo kod bana, Tahi nas postrijelja; pokucamo kod kralja,
               Tahi nas vješa; sad - tako nam krvi Isusove - kucat ćemo gvozdenom šakom bogu na
               vrata. Ta valjda nije i on izgubio srce?</p>
            <p>- Neka ti bog oprosti tu riječ - odvrati župnik poniknute glave, mirno - jer je to
               uskrik ranjene duše. Svaka tvoja bol ima jeku u mom srcu, svaka tvoja suza sestru u
               mom oku. I ja sam se rodio pod seljačkim krovom, vaš sam i božji. Da, mučenici ste,
               sinci moji; nu vjerujte da božja pravda ne drijema, budnim okom broji ona čovječje
               čine i, kad se mjera navrši dođe sud preko noći, a zora donese spasenje. Ne osvećujte
               se sami; bog je pravednik i osvetnik. On neka sudi. Tko je trpio više od božjega
               sina, a izdišući oprostio je svojim neprijateljima. Jeste li promislili što će biti
               od vas, od vaših žena, od vaše djece, od svega puka, ako trgnete ubojito oružje na
               gospodu? Jeste li izbrojili u pameti sve strahote?</p>
            <p>- Jesmo - odvrati Gubec hladno - strašno će biti, ali ne može strašnije biti nego je
               sada. Promislili smo sve i dogovorili se svi kmetovi od Krapine sve do Jastrebarskog,
               a i narod preko puta Sutle pod bičem njemačke gospode ne misli drukčije. Gospoda ne
               sanjaju dakako ništa jer to tajno u srcu nosimo. Mi nijesmo razbojnici, mi smo
               poštenjaci, ali Taha nećemo služiti, već vratiti se staroj gospodi. To je naša tvrda
               odluka.</p>
            <p>- Pa srušilo se nebo na nas - doda Gregorić - tako mora biti!</p>
            <p>- Budi tako - reče starac svećenik - zato vas i pozvah. Ali neka bude bez krvi. Bijah
               kod gospodina bana i biskupa Draškovića u Zagrebu i govorio sam kakve trpite jade.
               Bilo mu je žao. I obeća mi da će sam pisati kraljevoj svjetlosti, pa reče da i vi
               između sebe izaberete dvojicu i da idete pred cara. Još mi reče da će drugi gospodin
               ban knez Frankopan u Beč, pa će na usta kralju javiti sve vaše jade i moliti za vas
               neka vas vrati pod stare gospodare. Učinite tako. Izaberite dvojicu, a pismo na
               kralja ja ću napisati, da sve pravo i jasno bude. Ako bog da, proći će bez krvi.</p>
            <p>Gubec zamisli se časak, zatim će:</p>
            <p>- Da bog dâ, prošlo sve bez krvi! Oh, koliko i ja to želim! Koliko sam čitao knjigu
               vječne pravde i ljubavi i učio iz nje poštenje, pravicu i uljudnost. Moja se je duša
               očistila, moje se je srce promijenilo. Pa kad bi došao k meni nevoljni, zdvojni
               svijet, kad bi viknuo: koljimo, sijecimo, onda rekoh i ja: strpite se, ta valjda nije
               pravda umrla. Badava. Želim da bude mira, ali srce mi kaže krvave dane. Gospoda
               nemaju duše. Nu neka je na vaše, ali samo vama za volju. Birat ćemo ljude, poslat
               ćemo. Da vidimo, možda otkloni božja ruka oblak ispred kraljevih očiju, možda - ali
               ako ne bude lijeka? - podignu Gubec glavu.</p>
            <p>- Neka se vrši božja volja - odvrnu župnik prekrstiv ruke.</p>
            <p>- I osveta naša! - završi Ilija podignuv šaku.</p>
            <p>Kumovi povratiše se u Ilijinu kuću, i već se je mjesec dobrano uzvio bio na nebo kad
               se Matija od Ilije oprosti da se povrati svojoj kući. Na odlasku pred kućnima vratima
               reče mu:</p>
            <p>- Tako će biti najbolje, kume! Mi sami ne idemo. Nam valja ovdje ostati i paziti na
               puk, da se koji ne odmetne ili da ne pobjesni i ne okalja ruke krvi nevinih ljudi. Ja
               bih rekao da pošaljemo Matiju Bistrića odavle i Ivana Svrača iz Pušće. Ti ljudi imaju
               zdrave pameti.</p>
            <p>- Dobro - odvrati Ilija - nu pričekajmo još koji dan; ja ću sutra u Žumberak da
               vidimo je li se moj brat Nožina povratio iz Turske i je li nam donio vijesti o
               Mogaiću. Već preko dva mjeseca nema ga kod kuće. I dobro će biti saznati što Uskoci
               misle. Putem navratit ću se Stjepku Gregorijancu u Mokrice. Već mi tri puta poruči da
               k njemu dođem.</p>
            <p>- Idi, idi, kume Ilija - reći će Gubec - pa mi poruči šta je. Poslat ću ti Pasanca
               jer nije dobro da često amo zalazim. Tahovi uhode mogli bi posumnjati. Da, ali prije
               nego pođeš, reci svakako Jani nek se s Jurkom preseli onamo k meni, ako je moguće
               drugi tjedan. Bolje će biti po nju. Ta čuo si šta mi je Kata govorila. Tako, tako!
               Molim te i to, pripazi na narod neka ne robi, ne pali. Mi tražimo svoje pravo, zato
               ne smijemo činiti krivo i zlo. A sad, laku noć, kume!</p>
            <p>- Sretno, kume! - odzravi Ilija, i Gubec udari prijekim putem do Krapine rijeke, gdje
               se preveze i put Stubice krenu.</p>
         </div>
         <div type="chapter">
            <head>XXV.</head>
            <p>Silovit jug zapuhnu nad krajinom motajući po nebu jata tamnomodrih oblaka. Bijaše
               mirno kao u grobu, bijaše sparno da pogineš. I privi se oblak do oblaka, dok se sve
               nebo ne osu mrkom sivom koprenom od koje nije bilo vidjeti ni plavetne krpice neba.
               Zatim počeše kapati debele kaplje sve gušće i gušće, a najzad svali se pljusak poput
               magle na zemlju. Lišće zadrhta, drveće podignu grane, matica potoka provre bijelom
               pjenom, guske izletješe iz dvorišta veselo dižući glavu i šireći krila, a vragoljasta
               dječica stavljahu svoje žute glavice jujučući pod kap. Dvije pune ure lijevalo je ko
               iz kabla, zatim sinu sunčana zraka pozlaćujući okrajke sivih oblaka, a kaplje kišnice
               padahu sve rjeđe poput zlatna zrnja na zemlju. Iz vrata Jurkove kolibe iziđe Jana i
               držeći se za vratnice pogleda na nebo. Bijaše svježa ko i prije, samo joj nijesi
               vidio onog nestašnog, bezbrižnog plamena prve mladosti, već neku tajnu sjetu, a
               zakuci punih usnica zadrhtaše kadšto posmijehom sladogorkim, koji javlja duboku
               neiskorjenjivu bol i silan prijegor.</p>
            <p>Pred kuću dođe na konju špan sa Susjeda i reče:</p>
            <p>- Jano, zapovijed je od gospoštine da sjutra dođete vi djevojke iz Brdovca da ogrnete
               kuruzu kod rijeke Krapine.</p>
            <p>- Mi djevojke? - zapita u čudu Jana.</p>
            <p>- Da, jer su muškarci lijeni, a tvoja kuća ionako ne bi mogla dati muškarca.</p>
            <p>- Pa ja da moram od slijepca oca?</p>
            <p>- Da, i ti, takova je zapovijed.</p>
            <p>- Dobro, dobro, kume, doći ću. Zbogom!</p>
            <p>Špan ode, a djevojka zađe u kolibu i reći će starcu:</p>
            <p>- Oče! Vi morate sutra k Iliji u goste. Meni je poći na radnju, a vi ne možete cijeli
               dan sami ostati u kolibi.</p>
            <p>- Ti da moraš? Šta je to? - zapita starac dignuv glavu i razvaliv ugasle oči.</p>
            <p>- Da, takova je zapovijed. Pa šta zato? Sutra ćemo ogrnuti, a posutra selimo se k
               Matiji. - Starac spusti glavu kanda se je zamislio.</p>
            <p>- Jano, je l' se vratio onaj Nožina?</p>
            <p>- Ne znam, oče; tri puta već se opitah kod Ilije, ali ga još nema od Žumberka. Neću
               ni da pomislim - nastavi djevojka utrv si suzu. - Ah, oče, nadam se i nadam godinu na
               godinu, a njega nema. Kakve sam sreće - - - ali šutimo rađe - uzdahnu Jana, staviv
               ruku na srce - moj Đuro, moj Đuro! Gledaš li ti ovo sunce što ga ja gledam? Sad sam
               sve naprela, sad je sve gotovo, a svadbena mi košulja žuti u škrinjici.</p>
            <p>- A ako se Đuro ne vrati? - zapita starac - ne bi li -</p>
            <p>- Za drugoga pošla? - zaskoči ga Jana - za Petra, je l'? Nemojte, oče! jednom sam
               prisegla, njegova ću biti ili ničija. Pa da svi anđeli božji dođu, ne bi me
               premitili. Ja ne prodajem srca.</p>
            <p>- Pa dobro, dobro - potvrdi starac glavom - bilo na tvoje.</p>
            <p>*</p>
            <p>Jutro je, lijepo vedro jutro. Svježe zelenilo drhće pod kapljicama, ptice viju se
               nestašno po zraku, a čovjek diše svom dušom da mu se prsa napune života. Na oranici
               kod rijeke Krapine među niskom zelenom kuruzom stoje nizovi seljakinja djevojaka
               ogrćući zemlju motikom. Ruho im se bijeli, tkanice rumene, plete igraju djevojkama po
               leđima bijele košulje; jednim se hipom sagiblju, jednim hipom zatisnu sjajnu motiku u
               crnu zemlju. I Jana je među njima; ali ona je rumenija, punija. Zasukala je rukave na
               punim rukama, djevojačka joj prsa drhću, lako i okretno diže i spušta motiku. Ženske
               zapjevaju, lagano pline pjesma po ravnici i zavlači se u otegnutim zvucima gorjem,
               ali Jana šuti. Jana gleda u zemlju kanda je zanijemila. Već je i blizu podne bilo.
               Tad dolete od Susjeda dva konjanika. Ženske dignu glavu.</p>
            <p>- Gospodin ide - šapnuše u jedan mah. Da, na konju doleti Tahi, a za njim sluga Petar
               Bošnjak. Lice starčevo problijedilo, iz modrastih podočnjaka podrhtavaju do dva
               vatrena oka, obraz mu je navoran, usnice zadrhću kadšto kao od boli. Jana pridigne
               oko. Opazi Petra. Porumenje, i kao da si joj razbijeljen nož zarinuo u srce. Uze
               dalje raditi. Gospodin Tahi obilazi na konju oko radnica, dođe i do Jane. Petar
               zažmirne okom i pokaže prstom na Janu. Tahi stegne obrve, oko mu plane i kimne.</p>
            <p>- Jeste li čule - progovori Tahi - danas možete ručati na Susjedu; znam da kod kuće
               ionako kruha nemate. Pa ste i zaslužile.</p>
            <p>Uto zazvoni u Brdovcu podne. Ženske baciv motike prekrstiše se.</p>
            <p>- Nu sad ajte na Susjed - nastavi Tahi - dobro ste radile. Ali sve da mi idu, ja hoću
               tako.</p>
            <p>Jani zakuca srce silnije, ali i ona stavi motiku na rame te pođe poniknute glave za
               drugima.</p>
            <p>Kad je po ručku bilo, valjalo je povratiti se na posao. Polagano išlo je čislo
               bijelih seljakinja iz gradskih vrata. I Jana da će izići. Ali u taj par stupi pred
               nju jak sluga i reče:</p>
            <p>- Djevojko, stani malko!</p>
            <p>- Id' s puta - odvrati djevojka - ne znam za šalu; žuri mi se na posao.</p>
            <p>- Stani, velim! - opetova sluga i posegnu za njom, ali zažariv se odskoči djevojka i
               zamahnuv motikom viknu gnjevno:</p>
            <p>- S puta, prostače, ili ću te motikom. - Nu u isti hip izvinu joj drugi sluga motiku,
               a Petar Bošnjak zatvori keseći se gradska vrata.</p>
            <p>- Pustite me, zlotvori! - viknu djevojka dršćući od prepasti.</p>
            <p>- Ne boj se mene, golubice - nasmiješi se Petar - milostivi gospodar za te pita.</p>
            <p>- Gospodar? Lažeš! Šta će od mene gospodar?</p>
            <p>- Ima s tobom nekakve račune - nakesi se Petar i namignu slugama.</p>
            <p>U tren prebaciše djevojci sukno preko glave i, uhvativ je oko pojasa, ponese je sluga
               u gornji grad u stan gospodina Taha. Složiv straga ruke dočeka ih gospodar u prvoj
               sobi. Oči mu plamte, usne dršću. Djevojka stenje, priječi se. Tahi mignu. Silovitom
               rukom strgnu Petar s djevojke odijelo, ne ostaviv neg tanku košulju. Tahi mahnu.
               Sluge iziđoše, a djevojka strgnu sukno s glave. Tamna rumen obli joj lice. Trepavice
               dršću, oči joj se toče bijesno, otvorena usta zinu. Kao munja skoči u kut, stegne
               ramena i prikriva rukama razgaljene grudi. Teško dišući nagnute glave zapilji ukočene
               oči u Taha. A on? Stoji nijem kao kamen. Obrve mu dršću, nosnice se šire, oči gore, a
               na čelu zatrepti mu kadšto žila. Raskračio je krakove, straga složio ruke. Tiho je u
               sobi, ništa se ne čuje van disanje. Ali u mig dignu se silnik kao ris, zaleti se
               plamtećih očiju u djevojku. Jana zadrhta, zavrisnu i, podignuv ruke, lupi bijesnika
               šakom u lice. Ali on svinu ruke poput gvozdenih kliješta oko nogu djevojke i dignu je
               uvis.</p>
            <p>- U pomoć! - kriještila jadnica i zakopav prste u starčevu kosu poče ga bijesno
               trzati, škripljući zubima i vrteći glavom, nu on stisnu ruke jače.</p>
            <p>- Ho! Ho! - udari u grohot - badava, golubice! - ponese djevojku u drugu sobu i
               zatvori vrata. Grozotan krič zaori gradom - - -</p>
            <p>- Uto reče Petar Bošnjak u dvorištu svomu drugu:</p>
            <p>- Drmačić je ipak pametna glava; to se je u njegovoj tikvi radilo. Sad će valjda
               mekša biti.</p>
            <p>*</p>
            <p>Ilija, povrativ se s puta, sjedi za stolom. U kutu zgurio se Jurko gledajući u
               zemlju, čekajući zabrinut Janu; pod vratima stoji Kata, vireći u daljinu ne ide li
               djevojka. Noć je, mjesečina je. Jug tjera žute oblake po nebu i sagiba zviždući
               granje. - Ha! Ha! Ha! - prodire užasan smijeh kroz urljanje vjetra. Za živicom
               skakuće ženska. Bosa je, razgaljena je. Tamna joj kosa, bijela košulja vijori
               vjetrom. I diže ruke i grohoće. - Ha! Ha! Ha! - Leti, leti k Ilijinoj kući.</p>
            <p>- Za rane božje! - zavapi Kata i uzmaknu prekrstiv se u sobu.</p>
            <p>- Šta je? - skoči Ilija, a Jurko dignu glavu. Na trijemu čuju se koraci, i u sobu
               skoči razgaljena, raščešljana, blijeda i propala - Jana. Sred sobe stane. Tijelo joj
               dršće, oči joj igraju, pa se vrte i vrte ko da ih okreće đavo. I nagnu glavu i
               pljesnu rukama, pa udari u smijeh:</p>
            <p>- Ha, ha, ha! Ja sam Arlandova Dora, Dora! Dora! Dora! Ha! Ha! Ha! - I zavrti se na
               jednoj nozi i vrti se, vrti pljeskajući - i kao mrtva pade na zemlju.</p>
            <p>Kata zaciknu, Ilija priskoči djevojci, a Jurko dignu se na noge, izvali slijepe oči i
               zajeca:</p>
            <p>- Jano! Moja Jano! Gdje si? - - -</p>
         </div>
         <div type="chapter">
            <head>XXVI.</head>
            <p>U sobu gospoje Uršule provali Anka Konjska. Bijaše van reda razigrana.</p>
            <p>- Majko - reče hrlo - u ovaj čas prispje teklić iz Brezovice u Zagreb.</p>
            <p>- Šta je? - sunu Uršula problijediv uvis.</p>
            <p>- Gospodin Ambroz izdahnu - odvrnu Anka.</p>
            <p>- Mrtav! - šapnu Uršula i glava joj klonu na prsa.</p>
            <p>- Čega se bojasmo već mjesec dana, evo se ovršilo; vrućica ga je ubila.</p>
            <p>- Anka! - prihvati Uršula podignuv glavu - najjača moja potpora svali se u grob.</p>
            <p>- Da - potvrdi gospoja Konjska. - Majko! Zlo po vas ako ne prihvatite priliku. Tahi
               je nešta mekši, Ambroz je mrtav; prionite živo, ovršite sve u kratak čas.</p>
            <p>- A moja zakletva? - zadrhta majka.</p>
            <p>- Ne veže vas više! Za koji mjesec izminut će ionako treća godina, ali povrh toga
               reći mi je da Milića već nema.</p>
            <p>- Poginuo! - trznu se Uršula - je l' moguće? A tko ti to reče?</p>
            <p>- Alapićev pouzdanik Drmačić. Zabrinuta za budućnost svoje sestre, otpremih ga po
               drugi put u Tursku. I dođe u Banju Luku. Drmačić sazna od očevica da su prilikom
               ustanka sve kršćansko roblje sasjekli, pa i Milića i Mogaića. Drmačić bijaše na
               Milićevu grobu. Ruke su ti dakle slobodne.</p>
            <p>- Gdje je taj čovjek, gdje? - reče zbunjena Uršula.</p>
            <p>- Da ti ga dovedem?</p>
            <p>- Dovedi!</p>
            <p>Konjska iziđe i dovede za malo časa Sofiju za ruku, i odmah zatim uniđe Drmačić te
               postavi se kraj vrata, ispod oka promatrajući čas Uršulu čas Sofiju, koja je do majke
               sjela bila te je plaho gledala odrpanca.</p>
            <p>- Vaša milosti - pokloni se fiškal - vi ste imali tu milost pozvati mene,
               nevrijednoga grešnika, k sebi.</p>
            <p>- Da - reče Uršula - a znaš li zašto?</p>
            <p>- Znam - odvrati sjetna lica Šime - radi gospodina Milića.</p>
            <p>- Milića! - kliknu Sofija zarumeniv se i skočiv na noge, ali je mati uhvati za ruku i
               stisnu na stolicu.</p>
            <p>- Šta znaš? - upita Uršula.</p>
            <p>- Eh, sve znam, ali volio bih ne znati ništa - spusti Drmačić glavu - ako sam i
               propalica, ipak ima u meni mrva kršćanskoga srca. Milić bio je zasužnjen u Banjoj
               Luci.</p>
            <p>- Živ? - zadrhta radosna Sofija.</p>
            <p>- Nečastivi Turci - nastavi Šime - gnjetu jadni kršćanski puk da je bogu plakati.
               Milić, ta plemenita duša, gledao je sve to na svoje oči. I na njegov savjet zavjeriše
               se kršćani da će jedne noći skočiti svi na krvnika, a Milić da ih vodi. Prokleta
               izdajo! - lupi fiškal nogom u zemlju, dočim Sofija, izbuljiv u njega oči, drhtaše kao
               šiba.</p>
            <p>- Da - nastavi Šime plačnim glasom - izda ih jedan drug, kršćani padoše u ropstvo, a
               Miliću - - -</p>
            <p>- Šta je? - skoči Sofija pruživ prema fiškalu obje ruke.</p>
            <p>- Odsjekoše glavu! - odvrati Šime mirno pogledav djevojku.</p>
            <p>- Jao! - kriknu zdvojno djevojka i sruši se bez svijesti u naručje svoje sestre.</p>
            <p>- Tko ti to reče? - zapita Uršula oštro.</p>
            <p>- Siromah fratar koji je ostanke vrloga junaka zakopao.</p>
            <p>- Uistinu?</p>
            <p>- Kunem se spasenjem! - dignu fiškal tri prsta.</p>
            <p>- Idi! - mahnu Uršula rukom i pristupi k Sofiji koju je Anka na postelju položila
               bila.</p>
            <p>- Zasad je dosta, majko - šapnu Anka - čuvajte je, nesvjestica će minuti. - Okrenuv
               se zatim fiškalu, reče: - Dođi sa mnom, dat ću ti pismo da ga poneseš gospodinu
               Alapiću u Vukovinu.</p>
            <p>*</p>
            <p>Mali Šime Drmačić sjedi na vrbovu panju kraj Save da se okrijepi za put u Vukovinu.
               Polagano izvadi iz džepa bočicu rakije i gucne dva-tri puta. Ali sa bocom ispuznu mu
               iz džepa i pismo te pade na zemlju.</p>
            <p>- Oho! mal' da ga ne izgubih - zamrmlja fiškal. - Na, tu stoj! - stavi pismo na šešir
               koji je u travi kraj njega stajao.</p>
            <p>Drmačić bijaše ovaj put vrlo žedan, isprazni cijelu bocu i poče po svom običaju
               filozofirati. Zašto je Sofija vrisnula, čuvši za smrt Milićevu? To bijaše ovaj put
               tema Šimine filozofije. Gledajući u zemlju, zape okom na pismu. Tu u pismu moglo bi
               se to saznati. I posegnu rukom, ali uzmaknu brzo. Zamisli se. Eh! Bi li? Ne bi li?
               Bi! poče brojiti dugmeta i raspečativ brzo hartiju uze čitati slijedeće:</p>
            <p>Egregie domine!</p>
            <p>Da je Ambroz umro, valjda znate; sad je lakše raditi o ženidbi Gavre Taha sa mojom
               sestrom kojoj je već javljena po Drmačiću Milićeva smrt. Radite vi sa svoje strane, i
               Stjepko će raditi. Tahi još oklijeva. Moram vam javiti da se kmetovi oko Susjeda
               silno bune. To mi neki dan poruči Stjepo. Ne zabrinite se zato suviše, minut će skoro
               nevolja; lako ćemo bunu zagušiti, ali za nas je to utoliko dobro da će stari vuk
               smekšati. Po tom radite kako najbolje znate. Kad sahranimo Ambroza, ići će moja majka
               u Mokrice k Stjepku da odanle kopa lagume proti Susjedu. To na vaše znanje uz pozdrav
               i poklon.</p>
            <p>Vaša službenica</p>
            <p>Ana Konjska</p>
            <p>od Konjščine</p>
            <p>- Oho! - skoči maličak na noge - Tahi i Uršula mire se preko moje glave, pa da i
               ubuduće sjedi Tahi na Susjedu? Dobro da znamo. Ja ću svoje treće dugme dati u zlato
               okovati. Ha! Ha! Ha! - nasmija se - i gospoda znaju dakle varalice biti? Bene! Sad se
               kažiputi mijenjaju.</p>
            <p>Fiškal stavi pismo u njedra, preveze se preko Save - i ne pođe u Vukovinu.</p>
         </div>
         <div type="chapter">
            <head>XXVII.</head>
            <p>Na drugi dan Duhova godine 1572. spusti se tiha noć na krajinu, sa koje se je samo
               čulo pljuskanje Save na kojoj je slaba mjesečina drhtala. Tik vode, podalje od
               Zaprešića, među gustim visokim vrbinjem stoji drven zapušten mlin. Pred više godina
               ubiše tu vojnici bjegunci mlinara. Od onoga časa osta mlin prazan i svijet mu se
               uklanjaše s daleka. Pusta otvorena okna zijevaju u noć, a šumeći igra voda oko drvene
               razvaline. Slaba zraka mjeseca proviruje kroz grmlje i granje u okna mlina. Ali u
               njem pomiču se prikaze, u njem stoji šapat, gotovo te misliš da se tu noćni duhovi
               roče! Za jedan hitac od mlina pod grmom leži reć bi pružen panj, ali kadšto se makne
               pa vidiš da na zemlji čovjek leži i kadšto prisluškujući glavu digne. Ali u mlinu ne
               šapću duhovi, već živi ljudi. U srijedi na mlinskom kamenu sjedi Matija Gubec. Blijed
               je i propao, lice mu je mrko ali mirno, oko mu igra čudnim plamenom. Do njega na
               zemlji čuči Ilija Gregorić podupirući koljenima lice. Nijem gleda preda se. Potrbuške
               pred Gupcem leži Gušetić te se zlorado smiješi.</p>
            <p>Na prevaljenoj bačvi sjedi divlja mrka ljudina podrezane kose, Ivan Svrač iz Pušće, a
               do njega stoji suh, malen riđan šiljasta nosa - Matija Bistrić iz Trstenika na Sutli.
               U kutu prislanja se na zid suh visok čovjek pod kunom-kapom - Ivan Turković iz
               Zaprešića, a za Gupcem boči se plećat, crnomanjast svat tvrda lica, živih očiju -
               kmet Pasanac iz Stubice.</p>
            <p>- Braćo! - progovori Matija Gubec mirno - u ovoj tihoj noći skupismo se kao braća i
               ljudi na dogovor. Vi znate svi što nas peče i boli, nas ljude kmetove u vladanju
               susjedskom i stubičkom. Osam godina teče da je gospodin Tahi silnom rukom i
               prijevarom istjerao stare gospodare; osma krvava godina da stojimo kao raspeti
               mučenici na ovoj tvrdoj, nemiloj zemlji. Mučili smo se, našu muku ugrabi Tahi,
               znojili smo se, a znoj potrošimo za Taha. On nam je pojeo naše žito, on nam je popio
               naše vino, on nam ugrabio naše kukavne groše, našu stoku, on nam je kovao lance,
               ranio nas do krvi, skidao glave, spalio kuće i tjerao udovice na prosjački štap. Dođe
               pusta godina, mi smo mu morali hraniti marvu, dođe glad, mi smo mu morali hraniti
               pse. Išli smo pred sud, ali za seljaka nema suda; išli smo pred bana, ban obećanja ne
               održa; išli smo dva puta pred samu kraljevu svjetlost da otkrijemo svoje krvavo,
               ranjeno srce, rekosmo kralju da volimo biti pod živim vragom nego pod Tahom. Kralj
               poslao je komesara, poslao je mađarskoga biskupa; taj nas je ispitao pred mjesec
               dana, tomu stavismo opet na krilo sve svoje suze i jade. A šta uradi biskup? Dade
               naše tužbe domaćoj gospodi, među kojom je Tahi prvi. Gospodin biskup posla janjce
               vuku na ispovijed! I u svom saboru u Zagrebu zaključiše gospoda da nas sud ima
               tjerati i vješati kao razbojnike, izopćiti iz svega kršćanstva, da, još zapovjediše
               gospoda da moramo mi seljaci Susjeđani i Stubičani ići graditi tvrđavu Ivanić, da
               moramo ostaviti plug, ženu i djecu sada gdje nas je kroz nekoliko godina ubijala
               tuča, mraz, poplava, glad - sad gdje zemlja prizivlje poslije dugog časa naše žuljeve
               da poberu božji blagoslov! Ali nije to sve! Prosto krvniku oteti žito, vino, marvu,
               kuću, glavu - ali nije mu prosto segnuti u naše srce, u naše poštenje, nije mu prosto
               poput divlje živine silovati naše žene, naše djevojke. To mu ne budi oprošteno nikad!
               - Gubec skoči na noge, lice mu se ražari, a oči mu sijevnuše svetom vatrom.</p>
            <p>- Nikad! - usplamtješe seljaci.</p>
            <p>- Idite po selima - nastavi Gubec - i slušajte plač osramoćenih djevica. Pokazasmo ih
               komesarima, a oni ništa. Pogledajte Janu, jedini štap slijepca Jurka; poludjela je.
               Ne, nećemo da budemo živina, da se u naše kmetske utrobe miješa prokleta Tahova krv.
               Zemlja nas ostavlja, nebo se zatvorilo, za nas nema pravice! Na noge dakle, braćo,
               jednom dušom, jednim srcem, jednom šakom.</p>
            <p>- Na noge! - zagrmiše seljaci.</p>
            <p>- Zakunite se da ćete razbiti krvničke lance.</p>
            <p>- Kunemo se!</p>
            <p>- Zakunite se krvi Isusa Krista da ćete pristati jedan uz drugoga, kao brat uz brata
               u sreći i nesreći!</p>
            <p>- Kunemo se!</p>
            <p>- Zakunite se da ćete se osvetiti samo krivcu, da ćete štovati tuđe, da nećete
               ubijati neg u boju, da ćete mirovati kad otjeramo Taha!</p>
            <p>- Kunemo se! - ozvaše se iz jedne duše seljaci dižući ruke.</p>
            <p>U taj par doču se otegnut zvižduk. Seljaci skočiše na noge. Na brijegu Save prista
               velik čun, a na kraj iziđe čovjek i žena. Oboje bijahu ogrnuti dugim kabanicama. I
               zađu u mlin. Mjesec sinu kroz prozor, a u kolu seljaka stajahu Stjepko Gregorijanec i
               Uršula Heningova.</p>
            <p>- Zdravo, ljudi - reče Stjepko - po dogovoru dođoh među vas sa gospojom Uršulom.
               Jeste li voljni dići se na Taha?</p>
            <p>- Jesmo - odvrati Gubec.</p>
            <p>- Istjerati - i uvesti stare gospodare?</p>
            <p>- Jesmo. Sav kraj od Stubice do Samobora, od Stenjevca do Sutle.</p>
            <p>- Je li vaša vjera tvrda?</p>
            <p>- Tvrda, tako mi boga - reče Gubec položiv ruku na srce. Dok vi budete uz nas, bit
               ćemo uz vas! Dok vi pošteno s nama, mi vama pošteni!</p>
            <p>- A kada se kanite dići? - zapita Uršula.</p>
            <p>- Toga ne znamo pravo - odvrati Gubec - valja pripraviti sve mudro da se digne svaka
               duša u jedan hip.</p>
            <p>- A gdje ćete početi? - zapita Stjepko.</p>
            <p>- Ne pitajte nas, gospodine - odvrati Ilija - to je naš posao i dogovor. Vama budi
               dosta da se ovrši.</p>
            <p>- Imate li oružja? - zapita Stjepko.</p>
            <p>- Imamo nešto - reče Gubec.</p>
            <p>- Poslat ću vam ga ja - prihvati Uršula - a olova i praha?</p>
            <p>- Malo.</p>
            <p>- Evo vam sto srebrnih škuda, kupite si - pobrzat će Heningovica predav Gregoriću
               kesu. - Ali ako krenete vjerom, ako se ne podignete?</p>
            <p>- Ne bojte se - nasmjehnu se Gubec - stid nas je da se prije ne digosmo, a da se ne
               podignemo, ne bi zaslužili ljudskoga imena.</p>
            <p>- Pravo je tako - reče Uršula - ne dajte se, ne popuštajte. Harajte, kršite, Tahi vam
               ne smije biti gospodarom. Uzdajte se u nas, mi vam hoćemo dobro, i od nas ćete dobiti
               svaku pomoć. Tvrde vjere! Da vas uvjerimo, dođosmo amo!</p>
            <p>- Ali šutite - nastavi Stjepko - ne spomenite našega imena.</p>
            <p>- Samo ako nam izvade srce - reče Gubec - našli bi ga u njem.</p>
            <p>- Tahi nek padne! - pruži Uršula ruku Gupcu.</p>
            <p>- Nek padne! prihvati kmet plemićku desnicu.</p>
            <p>- Tako budi, i bog neka sudi - završi Ilija Gregorić.</p>
            <p>Polako se šuljajući grmljem dođoše oboje do obale, a čun ih prenese natrag na drugu
               stranu.</p>
            <p>- Braćo - progovori Gubec - vi znate svaki svoj kraj. Znam da sav puk stoji kao
               napeta puška, ali treba još nagovora i dogovora. Obilazite, radite u svakom selu, ali
               nek se ništa ne sazna. Svako budi kao grob. Ne zađite slabiću ili malovredniku da nas
               ne izda.</p>
            <p>- Gupče - dignu se Pasanac - ti si pametniji od nas, ti si pravednik, pismen čovjek.
               Sav puk zapisao je tvoje ime u srce. Mi dižemo vojsku, ali bez glave nema ništa.
               Ljudi! Matija Gubec neka nas vodi, nek je glavarom. Hoćete li?</p>
            <p>- Da! Živio nam vojvoda Gubec! - viknuše svi u jedan glas.</p>
            <p>- Hoću! Vodit ću vas - progovori svečano Gubec podignuv ruku - vodit ću vas u boj za
               staru ljudsku pravicu, do zadnjega daha bit ću uz vas. Tako mi boga.</p>
            <p>- Ha! Ha! Ha! - zaori porugljiv smijeh, i na vratima pojavi se Drmačićevo iskipjelo
               lice o mjesečini.</p>
            <p>- Izdajstvo! Drmačić! - skočiše seljaci, i u hip bljesnuše deset britkih noža.</p>
            <p>- Ele ste junaci! Utucite me! - nasmija se fiškal - ja sam sâm. Iznjuših vaš dogovor,
               pođoh za vašim tragom. Mogao sam vas izdati. Objesili bi vas. Ne učinih toga. Hoću da
               budem vaš, da se osvetim starom krvniku za teške rane i udarce. Za svaku ranu nek
               oćuti sto muka. Vaš sam, tako mi boga. Ali što kanite? Povratiti se pod stare
               gospodare? Bene! Od konja na magarca? Dok bude gospodske bagre, teći će seljačka krv
               i suza. Dolje s gospodom! Sve podavite!</p>
            <p>- Šuti - reče Gubec - mi nijesmo razbojnici.</p>
            <p>- Oj, oj, mudrače kmetski - nasmija se Drmačić - znaš li ti da se Uršula i Tahi preko
               vaših glava mire, da Sofija polazi za Gavru, da će na Susjedu ostati Tahi i
               Uršula.</p>
            <p>- Lažeš! - kriknu Gubec problijediv, a seljaci navališe na Drmačića.</p>
            <p>- Čitaj, Gupče! Ta ti umiješ čitati - reče fiškal mirno i preda seljaku Ankino
               pismo.</p>
            <p>Seljaci zapališe luč. Gubec uze čitati. Problijedi. Oči mu planuše jarom i viknu:</p>
            <p>- Da, Drmačiću! Naš si. Istina je, braćo! Stari gospodari rote se sa novim krvnikom
               proti nama. Oj crna gospodska himbo! Naša buna ima put biti tomu savezu. Proklete
               bile izdajice koje nam prije malo časa zadaše tvrdu vjeru, noseći u srcu zmiju. Na
               noge se! Ukraj s gospodom! Samo jedna budi pravda! Naša sloboda.</p>
            <p>- Naša sloboda! Za nju ćemo živjeti i mrijeti - viknu razjareno kolo seljaka, a pri
               otajstvenom šumu mlina, pri zlatnoj mjesečini podaše si ti pogaženi zatočnici božje
               pravice i ljudskog dostojanstva žuljevite ruke.</p>
         </div>
         <div type="chapter">
            <head>XXVIII.</head>
            <p>Kraj prozora mokričkoga grada sjedi Sofija Heningovica. Silno je propala. Ispod
               bljedila nježnog joj lica proviruju modraste žilice. Kasa joj pada neuredno niz
               ramena, a mutne oči gledaju u zemlju, samo kadšto se podignu, omjere divnu krajinu
               koja se pod njima prostire, i svrnu na istok. Tad primakne se mala ručica k srcu, na
               dugoj trepavici mine suza, a blijede usne stisnu se jače. Gospoja Uršula došla je sa
               Sofijom da se mlada oporavi, jer ju je vijest o strašnoj smrti Milićevoj ranila bila
               u srce. Nu za majkom i sestrom dođe i gospođa Konjska da dotjera kraju svoj mudri
               naum. Po cijele dane sjedi Sofija i gleda mučeći preda se, a za dugih noći kvasi
               svoje uzglavlje vrelim suzama. Samo kadšto sađe sa sestrom Martom u perivoj da ublaži
               jade svoje među miloduhom šumskoga zelenila.</p>
            <p>U sobi je i Uršula i gospoja Anka.</p>
            <p>- Mila kćerko - progovori majka pogladiv rukom čelo tužne kćeri - poslušaj me. Imam
               ti reći riječ, velevažnu riječ. Ti si dobra i poslušna, i nadam se da ćeš se pokoriti
               majčinoj volji.</p>
            <p>- Govorite, majko - odvrati djevojka tiha gladeći rukom skute svoje glatke
               haljine.</p>
            <p>- Dok je i mrvice nade bilo - nastavi majka - da će se tvoj nesuđeni zaručnik
               povratiti, čekala sam mirno ne hoteći dirnuti u tvoje srce premda je u meni odavna
               klonulo bilo svako ufanje. Spomenuh ti jednom da bi trebalo pomisliti na drugu udaju,
               ali ti se razljuti, i ja zašutjeh. Danas je drukčije, danas znamo da nesretnog
               mladića crna zemlja krije, a mrtvi ne vraćaju se iz groba.</p>
            <p>Gospoja Uršula zašuti časak. Sofiji dizahu se prsa jače i djevica udari u jecanje.
               Zakratko poče Uršula snova:</p>
            <p>- Dosta si se naplakala mlada za pokojnog si ljubavnika.</p>
            <p>- Za vječnog si ljubavnika - zajeca Sofija.</p>
            <p>- Dobro, za vječnog! Ti znaš da je dobar i blage ćudi bio, ti nećeš, znam, za života
               drugoga ljubiti - - -</p>
            <p>- Nikad - zastenja djevojka.</p>
            <p>- Ali da nam tvoj miljenik, koji s neba na nas gleda, govoriti može, rekao bi ti:
               »Poslušaj majku!«</p>
            <p>- A šta tražite od mene? - razvali djevojka oči.</p>
            <p>- Da svoju vječnu ljubav - progovori gospoja Konjska, koja je dosele šuteći za
               Sofijinom stolicom stajala - staviš na žrtvenik, uzvišen, blagoslovan.</p>
            <p>- Ne razumijem.</p>
            <p>- Da se udaš - reče blago Anka.</p>
            <p>- Za koga? - upita djevojka hrlo.</p>
            <p>- Za Gabrijela Taha - odvrati gospoja Uršula mirno.</p>
            <p>- Za Ga - - za sina krvnika i zlotvora? - sunu Sofija uvis problijedivši na smrt -
               jeste li s uma sišle?</p>
            <p>- Da, za Tahova sina - reče Anka odrješito.</p>
            <p>- Pa ja da budem ropkinjom neznana, neljubljena čovjeka čiji je otac krvni
               neprijatelj moga plemena?</p>
            <p>- Da - reče Anka.</p>
            <p>- Nikad! Nikad! - mahnu Sofija rukom.</p>
            <p>- A znaš li ti, sestro - zapita Anka - koliko je suznih noći tvoja majka probdjela
               radi Tahova silništva?</p>
            <p>- Znam.</p>
            <p>- A znaš li ti, sestro, koliko je jadni puk pretrpio muka od Tahova bijesa, koliko si
               ti teških suza za nj prolila?</p>
            <p>- Znam.</p>
            <p>- A hoćeš li da ti se majka opet veselo smiješi mirujući na svom imanju i
               vladanju?</p>
            <p>- Hoću, tako mi duše!</p>
            <p>- Hoćeš li da se skine krvnička kletva sa šije izmučenog puka, da tvoje suze
               presahnu, da te blagoslove tisuće majka, žena, djece i staraca? Hoćeš li, Sofijo?</p>
            <p>- Hoću, ali kako - - - odvrati u čudu djevojka.</p>
            <p>- A ti pođi za Gabrijela Taha, jer ako pođeš, odselit će se stari krvnik iz ovog
               kraja, povratit će se tvojoj majci imanje, i kod nje prebivat ćeš ti sa svojim mužem.
               O tvojoj žrtvi visi naš spas.</p>
            <p>Šuteći, silovito dišući stajaše Sofija poniknute glave sred sobe.</p>
            <p>- Ti oklijevaš? Ne vjeruješ? - zaskoči je Anka. - Dobro. Čut ćeš. - Hrlo otvori
               gospoja Konjska vrata obližnje sobe. - Uđite, gospodo! - viknu.</p>
            <p>U sobu uniđoše Stjepko Gregorijanec i Gašpar Alapić.</p>
            <p>- Tko vas šalje, plemeniti gospodine? - zapita Anka.</p>
            <p>- Franjo Tahi - odvrati grbavac.</p>
            <p>- A u kakvom poslu?</p>
            <p>- Da javim gospoji Uršuli da će joj Tahi povratiti uz odštetu sve imanje i odseliti
               se iz ovoga kraja, ako gospođica Sofija Heningovica pođe za gospodičića Gabrijela
               Taha.</p>
            <p>- Jesi li čula, sestro - reče Anka - oklijevaš li jošte?</p>
            <p>- Sofijo, prioni! Za majku! - doda Stjepko.</p>
            <p>- Sofijo! Kćeri moja! - zavapi Uršula, uhvativ djevojku za ruku - zar ne ljubiš
               majke?</p>
            <p>Djevojka pritisnu rukama srce. Gledajući u zemlju, zavrti glavom i raskriliv ruke
               provali u glasan, zdvojan plač:</p>
            <p>- Da, da, da! Srce ste mi ranili, evo na, zgazite ga! Poći ću za krvnikova sina,
               žrtvovati se za jadni narod! Uzmite me! Ubijte me! Poći ću - ali sad me pustite,
               pustite - i djevojka poleti zdvojno prema vratima. Tu se sukobi s Martom.</p>
            <p>- Marto! Sestro! Dušo! Povedi me sobom, na zrak, povedi za rane božje - poludjet
               ću!</p>
            <p>Sestre siđoše u perivoj. Kroz suze, kroz uzdahe, kroz plač i bol reče mladica sve
               svojoj sestri, a uz Sofijine potekoše i Martine suze. I dođoše do mjesta pred
               sjenicom gdje mladica prvi put stisnu mladićevu ruku, gdje joj cvatnu na usnama prvi
               posmijeh ljubavi. Uzdahnuv iz duše nagnu Sofija glavu na Martine grudi i reče:</p>
            <p>- Pri kraju bijaše tada dan, a i sad se pomalo mrači. Tu stajah ja, a ondje on.
               Cvijeće je cvalo, ptice su pjevale, nad nama smiješilo se plavetno nebo. Govorio mi
               je, svaka mu riječ bijaše mojemu srcu što kapljica rose rumenoj ruži. I stisnu mi
               ruku. Oh, tada se razgali preda mnom nebo. Sad? Sad se muti nebo, sad vene cvijeće;
               tu stojim ja, zmije mi jedu srce, prodana sam, zgažena žrtva, a - on? Oh, sestro! -
               zajeca Sofija baciv se na Martine grudi - njega već nikad vidjeti neću - nikada. - I
               Marta uhvati objema rukama sestrinu glavu, poljubi je, i krupne suze padahu poput
               rose na zlatne pramove Sofijine.</p>
            <p>- Razberi se - šapnu Marta ujedanput - čuj, konjska kopita primiču se ovamo. - Sofija
               krenu glavom.</p>
            <p>- Zađimo na grad - reče djevojka.</p>
            <p>- Gle - odvrati Marta - tri konjanika silaze s konja. Vojnici, šta li. Sad idu amo.
               Uklonimo se.</p>
            <p>Brzim korakom pohitiše sestre u grad u Uršulinu sobu, gdje su gospodin Alapić, stara
               Heningova, Anka i Stjepko vijećali o ženidbenom ugovoru.</p>
            <p>- Stjepko! - reče Marta ušav - nekakvi ljudi vojnici dolaze amo.</p>
            <p>- Kakvi vojnici - -? zapita Stjepko, ali jedva bje gospodar riječi ove dorekao,
               pojaviše se na vratima tri bradata oružana čovjeka, od kojih je jedan odjeven bio na
               uskočku. Svi domaći dignu se od čuda.</p>
            <p>- Hvaljen Isus! - progovori prvi od došljaka, blijed, lijep čovjek dršćućim
               glasom.</p>
            <p>Sofija trznu se. Munja je, reć bi, dirnu. Poskoči korak, rastvori oči, krvi joj udari
               u lica i poče glavinjati, drhtati kao šiba.</p>
            <p>- Tko ste? upita oštro Stjepko.</p>
            <p>- Tomo Milić - odvrati stranac.</p>
            <p>Svi se stvoriše kamenom.</p>
            <p>- Milić! Ti - ti - kliknu Sofija kano spašena duša - da, da, ti - ti - ti, oh,
               dragane moj, oh, raju moj! - I djevojka poleti prema došljaku, sklopi ruke oko
               njegove šije, spusti glavu na junačka prsa, a on savi desnicu oko djevojke i poljubiv
               je u čelo reče svečano:</p>
            <p>- Gospo Uršulo! Tomo Milić dovede Đuru Mogaića, Tomo Milić ovrši vaš zavjet, Sofija
               je njegova.</p>
            <p>- Oh, da, da, tvoja - plakaše djevojka od radosti, privinuv se jače njegovu srcu -
               nema te sile da me otkine od srca tvoga. Ded - nastavi uhvativ ga objema rukama za
               glavu - da vidim jesi li ti? Oh, jesi, jesi, moj jedini, moj ljubljeni - i poljubi ga
               plačući u oba oka.</p>
            <p>- Da ste zdravo, gospodine Miliću - pozdravi ga Uršula hladno. - Kako se vrlo
               promijeniste, ne prepoznah vas u prvi mah. Da, Sofija je vaša po mojoj zakletvi. Vi
               je zaslužiste. Ali očevici rekoše da ste u Banjoj Luci poginuli, je l' Anko? - okrenu
               se Uršula oštro prema kćeri - a sad vidim da su ti očevici lagali, je l' Anko?</p>
            <p>- Jesu - dahnu Anka problijediv na smrt.</p>
            <p>- Lagali, plemenita gospojo, da mi otmu ovo blago komu žrtvovah sav svoj život, ali
               milost božja i junaštvo ovog poštenog Uskoka pokvari im crni račun. Kad me otpremiste
               za mladim Mogaićem, uđoh mu u trag, i da ga otkupim. Ali nevjera turska zasužnji i
               mene. Robovao sam, pogibao sam - oh - dugo, dugo vremena; čega se čovjek na ovom
               svijetu napatiti može, sve sam pretrpio. Dan za danom, godina za godinom uminu, a
               nama odnikle spasa. Jednom reče mi fratar da se je za mene opitao čovjek iz mojega
               kraja, ali da ga je odmah i nestalo. Zakopan si, proklet si do groba, mišljah. Jednog
               jutra - ima tomu mjesec dana - preda mi fratar pisamce; uzeh čitati, začudih se.
               Buduće noći da budemo spremni ja i Mogaić, pomoć da je blizu. Zanoći. Bijaše mi
               tijesno. Svi usnuše, samo nas dvojica bdismo. Najednom oko ponoći zaori krik: »Gori!
               Pomozite!«, i u hip buknu čardak našeg gospodara bega plamenom. Uto puče puška. Turci
               se jedva razabraše, ali nahrupi iz kriša đavolska četa - deset Uskoka sijekući Turke
               i zovući nas glasno imenom. Prikučismo se k njima, i dok se Turci branjahu od vatre,
               umakosmo sretno u goru i - šta da vam mnogo nabrajam - tako dođosmo amo. A evo, taj
               je junak, Marko Nožina, vodio uskočku četu.</p>
            <p>Mramorkom šućahu svi, nikomu ne dade se riječ iz grla.</p>
            <p>- A gdje je gospodin Ambroz? - upita Tomo.</p>
            <p>- Umro - odvrati poniknute glave Stjepko.</p>
            <p>- Umro! Oh i to! - zajeca junak udariv se dlanom u čelo - krute li sudbine, koja
               miješa u čašu radosti gorku kaplju pelina. Oh, oče moj, dobrotvore moj, zašto ne mogu
               i tebe grliti?</p>
            <p>- Mjesto oca očekuje vas sin i njegova žena - reče Marta od srca, pruživ mu ruku -
               počinite, gospodine Miliću. Vi ste našim gostom, a i vi, vrijedni ljudi, dok vas je
               gođer volja.</p>
            <p>- Hvala, gospojo - pokloni se Mogaić - za ovu noć primamo krov, ali sutra zorom
               krenut ćemo jer i nas čekaju draga srca.</p>
            <p>*</p>
            <p>U dvorištu oprosti se Alapić od gospodara, gospoje Heningovice i Konjske.</p>
            <p>- Žao mi je od srca - reče - da zamisao banova nije urodila plodom, da se vraćam
               praznoruk. Bog je tako htio. Bojim se da će o tom plamenu ljubavi buknuti užasan
               požar. Opčuvao nas bog!</p>
            <p>- Oh, da sam to znala - protisnu Anka - ali recite mi, gospodine Gašpare, ne primiste
               li zbilja mojega pisma?</p>
            <p>- Ne primih i zato zakasnih.</p>
            <p>- A gdje je Drmačić?</p>
            <p>- Ne znam. Nestalo ga je. Doći će zlotvor kad bude gladan i žedan. Ali sad laku noć,
               plemenite gospe.</p>
            <p>Već se je gubio u daljini topot Alapićeva konja, a još stajahu sve troje u
               dvorištu.</p>
            <p>- Zlo po nas, punice gospo - namršti se Stjepko - sad nije druge, nego ljuće jariti
               seljake.</p>
            <p>- Da - odobri Uršula - Miliću nerado dajem djevojku, ali moram. Za seljake pobrinite
               se vi. Anko! - nastavi uhvativ kćer za ruku - ti si prevarila mater, ti si lagala o
               Milićevoj smrti. Ti nemaš duše. Bog nas je pokarao.</p>
            <p>*</p>
            <p>Noćno svjetlo drhtaše nad gorom i dolom, nad grmom i stablom, prostirući srebrnu
               vilinsku koprenu ravnicom, titrajući poput alema po zavojima Save. Bijaše tiho,
               tihano, samo na drvetu perivoja slaže slavuj noćnu ljubavnu pjesmu. Tanko lagacko
               zapjeva ptica, pa brže i brže, jače i jače, da je od milja zadrhtala i gluha noć.
               Tako kuca sve življe i življe mlado srce na prvi usplamaj ljubavi. Do otvorena
               prozora sjedi i opet Sofija. Zlatna mjesečina blisiče u staklenim pločama prozora,
               zlatna mjesečina igra na njezinoj kosi, na blaženom joj licu, sijeva u milosnom oku.
               A blaženi sjaj toga oka prelijeva neizmjerno blaženstvo u oči mlada blijeda čovjeka
               koji je do nogu djevice sjedio. Taj čovjek bijaše Milić. Bijeli prstići Sofije
               zaplitahu se dršćući u vranu kosu junaka, na koju kadšto kanu sjajna djevojačka
               suza.</p>
            <p>- Jutros - prihvati djevojka - umirala sam od žalosti, a sada pogibam od blaženstva.
               Moj Toma, moje srce i živote moj! Jesi l' to ti, jesi li? U svojim rukama držim tvoju
               milu glavu, da, da, tvoja je. Ne bih je dala ni za sav svijet. Oh, taj svijet bez
               srca, bez duše! Prevariše me, izdaše me, htjedoše udati me za drugoga. Da si mrtav,
               rekoše. Oh, hvala ti, bože, živ je, živ! Gotovo ne vjerujem. Daj da zatvorim oči,
               snivat ću da sam nesretna, da si mrtav - djevojka zatvori oči, ali ih otvori brzo -
               gle, reče, probudih se, ti nijesi mrtav, ti si tu, ti si moj - na vijeke moj! Sestro!
               - okrenu se djevojka gospoji Marti koja je podalje u mraku sjedila i mlade sretnike
               promatrala - sestro! Bog je ipak dobar i predobar. Od srca mu hvala za sve moje jade.
               Ta bih li ja danas osjećala toliko blaženstva, da tolike muke pretrpjela nijesam?</p>
            <p>- Da, dobar je bog! - odvrati Marta - i danas dokaza krutim dušama čudotvornom moći
               da jošte bdije pravica nad zvijezdama.</p>
            <p>- Govori, zbori - reče mlada zaručniku - što si pretrpio, koliko si jada prepatio rad
               mene, da, rad mene? Plakat ću, milo ću plakati da ti se odužim.</p>
            <p>- Šutimo radije - šapnu junak ne skinuv oka s mladice - pusti da nijem gledam milo ti
               lice, da ga se nagledam za sve one godine što ga vidio nijesam. Ostavih pupolj a
               nađoh rascvalu ružu. Ja nijesam ništa trpio, ja sam sve zaboravio, sad tekar počeo
               sam živjeti jer gledam tebe, jer si moja. Skini mi se s očiju, oslijepit ću; umri,
               umrijet ću pogibajući za tobom, ko što blizanac za blizancem.</p>
            <p>- Oh, navijeke ćeš vidjeti, navijeke čuti, navijeke živjeti - kliknu djevojka -
               gledaj one blizance na nebu, to je naša slika i prilika.</p>
            <p>I nježno spusti djevojka glavicu na glavu mladićevu. Bajno šumila rijeka, slađe je
               pjevao slavuj na zelenoj grani, jače se ljeskala mjesečina na Savi, a u mraku sjeđaše
               Marta. Suza zatrepti u njezinu oku i tiho šapnu gospoja: - Evo! gledaj na nas, oče
               Ambroze, počivaj mirno. Tvoja je želja ovršena.</p>
         </div>
         <div type="chapter">
            <head>XXIX.</head>
            <p>Ljudi idući oko zore drugoga dana od Brdovca u Zaprešić čudili su se nemalo dvama
               konjanicima koji su jurili putem na malim turskim konjima. Jedan od njih bijaše po
               odijelu sudeći Uskok, nu drugi blijed, bradat, i imao je na sebi tursko ruho; samo po
               kučmi i dugoj kosi vidjelo se da je čovjek kršćanin. Već bijahu, jašući mučke
               usporedo, došli selu na domak kad se putem namjeriše na djevojčicu od jedno dvanaest
               godina, koja je veliku čuturu nosila.</p>
            <p>- Pomoz' bog, djevojko! - viknu Uskok potegnuv konju uzde - bi l' mi dala da se
               napijem?</p>
            <p>- Bih! - odgovori djevojka pogledav ispod oka vojnika i pruži mu čuturu.</p>
            <p>- Jesi li Brdovčanka? - zapita Mogaić, zaustaviv konja.</p>
            <p>- Jesam.</p>
            <p>- Znaš li ti - nastavi Mogaić - jesu li slijepac Jurko i kći mu Jana kod kuće?</p>
            <p>Mlada pogleda mladog junaka nekako u čudu, zatim će reći:</p>
            <p>- Ti već ne stanuju u Brdovcu, već su dugo kod Matije Gupca na Stubici.</p>
            <p>- Na Stubici? - preplaši se Mogaić.</p>
            <p>- A da - potvrdi djevojka.</p>
            <p>- Marko! - reče slobodnjak drugu svome - okrenimo konje, ajd'mo na Stubicu.</p>
            <p>- Ta bog te vidio - nasmjehnu se Uskok - koja ti je preša? Zađimo u selo kumu
               Gregoriću, a po podne ćemo do Gupca.</p>
            <p>- Neću, van smjesta do Gupca - opiraše se Mogaić okrenuv konja.</p>
            <p>- E, pa budi na tvoje - slegnu Uskok ramenima. - Zbogom, djevojko, i hvala.</p>
            <p>Za časak otprhnuše drugovi na vilovitim konjima natrag, dočim je djevojka u čudu za
               njima gledala.</p>
            <p>Baš je na Gornjoj Stubici zvonilo podne kad Mogaić i Nožina projuriše selom. Uskok,
               ne mareći za ostali svijet, gledao je konja u grivu, ali Mogaić je visoko dizao glavu
               vireći u svaki kutić svoga zavičaja, koga kroz toliko gluhih godina ne vidješe
               njegove oči. Čudne se buđahu uspomene u njegovoj duši; bilo mu je da plače i da se
               smije. Napokon dođoše i do Gupčeva stana.</p>
            <p>- Siđimo! - reče Mogaić, skočiv s konja i privezav ga za stup ograde. Tako učini i
               Nožina. Uđoše u dvorište. Ni duše nije čuti bilo. Pođoše kraj oraha dalje prema kući.
               Mogaić zadrhtav stane i pokaza prstom na kuću. Na veliku kamenu pred kućom čučila je
               mlada ženska. Svinuv ruke oko nogu i podupirući koljenima lice, buljila je ukočenim
               očima u bijeli svijet. Niz blijedo čelo padaše rastrešena kosa, u požutjelim licima
               nijesi vidio ni iskrice osjećaja, iz prigašenih očiju nijesi razabirao misli.</p>
            <p>- Marko! - šapnu Mogaić kroz strah - vidiš li ti onu žensku?</p>
            <p>- Vidim, hvala bogu.</p>
            <p>- Poznaš li ti Jurkovu Janu? - produlji slobodnjak uhvativ druga za ruku.</p>
            <p>- Po imenu samo, po tvojem kazivanju.</p>
            <p>- Dođi, oj, dođi! - drhtaše mladić i povuče vojnika za sobom. I primaknu se
               ženskoj.</p>
            <p>- Jano! - kriknu uhvativ se za glavu i izvaliv oči - Jano! Za ime boga, jesi l' to
               ti?</p>
            <p>Ženska ne trenu trenom.</p>
            <p>- Jano! - kriknu mladić silovitije, staviv ruku na njezino rame. - Jano, ja sam - ja,
               tvoj Đuro - da, Đuro Mogaić.</p>
            <p>Na dodir trznu se ženska, izbijeli zube, upre ukočene oči u mladića i nasmija se
               grohotom:</p>
            <p>- Ha! Ha! Ha! Gospodine stari, ogrtasmo kuruzu, i zvona pjevaju! Cin! Cin! Čuj! Čuj!
               Šta ste došli? - Oko zabljesnu djevojci divljim plamenom, i sunuv uvis kriknu: - Šta
               si opet došao, prokleti vuče, da piješ moje srce, moju krv? - Silovitom rukom uhvati
               Đuru za prsa i škrinu zubima. - Ho! Ho! Ho! Čujte, idu svatovi po mene, pa Arlandovu
               Doru! Gle, gle - šapnu Jana, pokazav prstom na drveće u dvorištu - vidiš li svatove;
               jedan, dva, tri, gledaj, to je kum, to je stari svat. Pomoz bog, gospodo! Tiho, tiho,
               srce spava, haj, spava. Ne budite ga!</p>
            <p>Strepeći uzmaknu Đuro i prihvati se Nožine koji je blijed promatrao djevojku.</p>
            <p>- Marko! - šapnu slobodnjak drhćući - to je Jana, to je moja zaručnica.</p>
            <p>- Nesretni sine! - poniknu vojnik - toj ne treba zaručnika, gledaj kako joj bijes
               liže iz očiju. Poludjela je.</p>
            <p>- Poludjela! - vrisnu mladić kroz plač pritisnuv šake na oči. - Kriste bože! Što me
               izbavi jadna da gledam tu strahotu? Da vidim kako mi se omilje moje prometnulo
               nijemom zvijeri. Jano moja! Što sam ti učinio! - I naričući baci se mladić u zelenu
               travu, naričući pritisnu čelo crnoj zemlji. A djevojka dignu glavu, dignu prst,
               razvali oči i šapnu vojniku:</p>
            <p>- Čuj! Čuj! U gori zavija vuk. Zdravo, vuče, zdravo! Dat ću ti njegovo srce, dat ću.
               Na, evo! Imaš li ga, imaš li? Stisni zube! Jedi, brate vuče, jedi! Oh, i on me je
               ujeo tu, tu, jako, jako - i položiv ruku na srce udari djevojka plakati, gorko
               plakati ko što djeca plaču.</p>
            <p>Nijem stajaše Marko, glava mu klonu na prsa, izgorjelo lice izobrazi se od neizmjerne
               tuge, a trepavicu orosi mu suza.</p>
            <p>- Tko je tu božji? - zaviknu od ceste glas. Uskok krenu glavom, Đuro skoči ko da ga
               je munja dirnula.</p>
            <p>- Ujače! Ujače! Evo Đure tvoga! Iz pakla dođe u pako! - Raskriliv ruke, glavinjajući
               zaleti se mladić na prsa ujaka Gupca koji je, dobrzav u dvorište, stajao, buljio i
               kliknuv od radosti i žalosti privio mladića gvozdenom rukom na svoje grudi i
               uzdahnuo:</p>
            <p>- Oh, Đuro! Sine moj! Dragi sine moj! Odakle nosi te bog?</p>
            <p>Đuro osovi glavu.</p>
            <p>- Za pet rana Isusovih, ne pitajte; odgovorite, je l' to Jana, moja Jana?</p>
            <p>- Jest - potvrdi žalosno kmet.</p>
            <p>- Ali tko učini od moje Jane ovu Janu?</p>
            <p>- Tahi - odvrati Gubec.</p>
            <p>- Tahi! - zaruknu mladić da se je gora tresla, i u tren posegnu za puškom.</p>
            <p>- Stani, mlače! - uhvati ga kmet za ruku - slušaj me i ti, brate Marko, slušaj.
               Nenadan jad razdire vaše srce, meni se je ukrutila kamenom. Tahi oskvrnu ti silom
               zaručnicu, i mlada poludi. U horu dođoste, u horu izbavi vas bog! Omjeri okom ove
               gore, okruži u misli ove doline! U svakom srcu gore tvoje rane! Ali zirni dalje, gdje
               se za gorom nebo plavi, na zapad pod Susjedom, Jastrebarskim, na sjever pod
               Cesargradom i Krapinom: sav puk priveza svoje uz tvoje srce! Ali zirni dalje, gdje
               pod nebo strše uz Savu kranjski vrhovi, gdje pod njemačkim bičem stenje štajerski
               kmet, svuda, tako mi boga, iz svake kolibe bulji Janino mahnito oko, i bulji i
               plamsa, a dušama kmeta širom mrmori gromovita struja: Dosta raspela, dosta izdajstva!
               Ukraj s gospodom! Ne samo Tahi, Tahi je kamen u toj krvničkoj kuli. Razvalimo svu!
               Bog će se dići da sudi, seljačka šaka nosi mu mač. Pa ćemo istepsti iz đavolskih ruku
               tu rđavu vagu, sažgati knjige njihovih krivih proroka i mačem napisati zakon da bude
               svaki čovjek čovjekom pred bogom i svijetom. Jano! - zovnu Gubec uprijev oko u
               djevojku.</p>
            <p>Luđakinja dignu glavu, polako porumenješe joj uveli obrazi, besvjestan posmijeh ožari
               obumrlo lice. I prekrstiv ruke na prsima, spustiv glavu, pristupi ponizno Gupcu.</p>
            <p>- Šta je, Gabrijele, anđele moj - reče luđakinja poljubiv kmeta u ruku - ti pjevaš
               toli lijepo, o, pjevaj i dalje! To godi, veoma godi. Mislim da imam opet srce.
               Izgubila sam ga. Bila sam u gori, vidiš ondje visoko gdje je bog. Tražila sam svuda
               svoje srce. Nijesam ga našla. Pitala sam zvijezde, rekoše: Traži, naći ćeš ga. Našla
               sam tebe, anđele Gabrijele! Oh, ti imaš pod svojim krilom moje srce. O, daj mi ga,
               molim, daj! Da kuca opet kao u ono staro, staro vrijeme kad još nijesam bila
               Arlandova Dora.</p>
            <p>Gubec položiv ruku na glavu nesretne djevojke progovori mladiću:</p>
            <p>- Gle, ludilo ovo tvoje nesretne zaručnice probudi nas seljake na poštenje. Zaklesmo
               se da nećemo mirovati dok ne osvetimo Jane, dok ne osvetimo i tebe, i evo ti pred
               bogom tvrde vjere da Matija Gubec neće mirovati dok ne ovrši zadane vjere. Braća naša
               su spremna, sela čekaju, još koji mjesec, i neka pukne sud. Donde miruj, jer nemaš
               prava da svojom preranom osvetom pokvariš osvetu cijeloga naroda. Ja ću voditi puk,
               ta ionako nemam nikoga do tebe. Majka mi umre, a i Jurka, Janina oca, zakopao
               sam.</p>
            <p>- Dobro - reče satrven Đuro - slušam vašu zapovijed, ujače. Uz vas ću trgnuti sablju,
               kraj vas, ako bog da, poginuti. Ja već nemam ništa tražiti na ovom svijetu, bar ću
               drugim pomoći. - I mladić pristupi k Jani, poljubi je u čelo i šapnu kroz suze:</p>
            <p>- Tebe i nikoju već. Propala si, nek padnem i ja! - Djevojka ga pogleda velikim
               očima.</p>
            <p>- Braća - prihvati Nožina - ako vam nije žao, i ja ću uz vas, i ja ću među svoju
               sirotinju koja pogiba od gladi čekajući plaću.</p>
            <p>- Primamo te, poštenjače! - pozdravi ga Gubec - zađimo u kuću na dogovor da čujem
               muke, da pripravimo spasenje. Pusti djevojku, Đuro. Onako bit će mirna.</p>
            <p>Seljaci zakloniše se pod krov, a Jana krenu pjevajući put šume da potraži srce
               svoje.</p>
         </div>
         <div type="chapter">
            <head>XXX.</head>
            <p>Tik štajerskoga brijega Save, upravo naproti trgu Krškomu u Kranjskoj, stoji na
               okrajku gorja mjesto Videm, a za mjestom visoko brdo na kojem se diže pod nebo
               crkvica svete Markete. Na proplanku toga brda, s kojeg vidiš na zapadu Krško i Savu
               među gorama, na istoku ravnicu oko Brežaca, a dalje samoborsku goru, stoji nasamu
               među smrekama ovelika kuća, razi zemlje je zidana pivnica, a povrh nje jako drveno
               zdanje pod strmim pocrnjelim krovom. Zdanje je okruženo drvenim trijemom, na kojem u
               gustim redovima vise žuti klipovi kuruze. Bilo je po Svim svetima godine 1572. a već
               se hvatao pomalo mrak. Nebo je bilo tmurno; ljut, vlažan vjetar vitlao je po cesti
               požutjelo lišće, i kad bi jenjao, sipila je kiša. U to doba sjeđaše vrlo raznoliko
               društvo u zadnjoj prostranoj sobi te samotne kuće kojoj je gospodarom bio Nikola
               Krobot, plećat omašan Štajerac široka crvena lica, a na glasu bogataš ali i živa krv.
               Uz gospodara, koji je za sobom zaključao vrata, sjedio je kraj male uljenice Ilija
               Gregorić, podalje Uskok Nožina, a naproti njemu tri vrlo različita čovjeka. Đuro
               Planinec, postolar iz Krškoga, malen, suh čovuljak šiljasta lica i nosa, komu su sive
               oči neprestano igrale u glavi, šeširić na glavi, a ljuta jezičina u ustima. Susjed mu
               bijaše srednja stasa, crven, nabit, žilav. Na okrugloj glavi stršila mu kruta crna
               kosa i dugačka brada, a velike okrugle oči buljile su ispod bijele puhove kape u
               svjetiljku. To bijaše kovač Pavao Šterc iz Svetoga Petra kod Štajerskoga Kunšperka.
               Treći, Andrija Hribar, kožar iz Radiča u Kranjskoj, suh, otegnut momak koji je vazda
               škiljio na svoj zavinuti nos i vječnim posmijehom sakrivao tajne misli. U kutu kraj
               peći pako gledao je Šime Drmačić neprestance u vrč koji je pred njim na zemlji
               stajao, dočim je pjegav, plavokos i nabubren čovuljak - kramar Nikola Doročić iz
               Metljike - stojeći grijao leđa na peći.</p>
            <p>- Tako, braćo - reče Ilija - nabrojio sam vam sve što nas peče i zašto se dižemo, a
               mislim da ni vama na kranjskoj i štajerskoj zemlji nije mnogo bolje.</p>
            <p>- Bijesa bolje - zabuči postolar - čudim se da si kastelan na krškom gradu nije od
               moje kože čizme naručio.</p>
            <p>- Nama je zlo, vama je zlo - nastavi Ilija - batine padaju i ovkraj i onkraj Sutle i
               Save. Susjedi smo, braća smo, gotovo jednim jezikom govorimo, jednako nas motaju, pa
               ded skočimo zajedno. Nije to samo na jednoga gospodara - na sve.</p>
            <p>- Na male i velike pijavice - potvrdi šakom postolar.</p>
            <p>- Vama ne treba mnogo nauka - produži Gregorić - vaši Breščani i Metljičani pokazali
               su mlatom ne jedanput da znadu krstiti po »staroj pravdi«. Nu moram vam reći šta mi
               Hrvati hoćemo i kako hoćemo. Ja vam to velim na ime Gupca iz Stubice, koji je naš
               vojvoda. U stubičkom i susjedskom vladanju stoje sva sela u pripravi, imamo pušaka,
               koplja, praha i olova, pa bit će i sjekira dobra jer nas je sila. Svaka kuća daje
               momka. Izabrali smo si i kapetane po selima, koji su vam dobro znani jer dolazite po
               trgovini često k nama. Gubec, Pasanac i Mogaić vodit će stubički puk, ja ću
               Brdovčane, Nikola Kupinić Susjeđane, Ivan Turković kmete iz Zaprešića, Pavao
               Melinčević svijet iz Pušće, Ivan Karlovan Stenjevčane, a Pavao Fratrić Stupničane.
               Kad osvane rok, svaki će kapetan skupiti svoju četu pa što bog da. Ali bi to malo
               bilo. Nas bi brzo zagnjavili. S nama ide i sav puk koji kmetuje gospođi Barbari
               Erdödovoj, koja pod ženskom kožom vraga nosi. Jastrebarsko, Okić i plemići
               Draganićani naši su, i za puk oko Cesargrada i Tuhlja ne bojim se također.</p>
            <p>- I ne treba straha - progovori Nožina - dolazim iz toga kraja. Neće se samo kmetija
               uhvatiti u naše kalo već i malo plemstvo koje reži na gospodu Kegleviće. Vodit će ih
               Gašpar Benković, plemić iz Zaboka, a računar gospodina Sekelja, Ivan Dolovčak iz
               Krapine, obećao nam je i velikih pušaka.</p>
            <p>- Za ljude gospode Zrinjske kod Ozlja ne bih jamčio jer ta gospoda ne muče
               seljaka.</p>
            <p>- A tvoji Uskoci, Marko? - ozva se Drmačić iz kuta.</p>
            <p>- Napol su već moji, sokole moj - odvrati Uskok - ne kmetuju, bog i duša, ali gladuju
               i umiru na zemaljskoj plaći.</p>
            <p>- Vidite, braćo - nastavi Ilija - tako ćemo mi; hoćete li vi uz nas?</p>
            <p>- Pa šta hoćete vi Hrvati? - zapita kovač.</p>
            <p>- Beno! - lupi postolar šakom u stol - potući sve što nosi gospodsku haljinu.</p>
            <p>- Nećemo - zavrti Ilija glavom. - Mi ne damo svoje krvi, ali ne tražimo tuđe; mi
               čuvamo svoje, ali ne grabimo što nije naše. Jednoga kralja služimo, a mi nećemo nego
               kralja, nama ne treba sto gospodara, nama ne treba robote, gornice, desetine,
               mitnice, nama ne treba biča i klade - nama treba jednake pravice za sve ljude koje je
               dobri bog po svojoj spodobi stvorio. Dići ćemo se, pa ćemo najprije k vama u gore. Vi
               ćete uz nas. Slobodni mi, slobodni vi. Nećemo na puste čopore, nećemo plijeniti i
               paliti, već brat do brata, seljak do seljaka, tvrda volja, tvrd red. Pa kad nam u
               vašim gorama vojska naraste, skupit će se tisuće slobodnih glava, i tad ćemo na
               Zagreb. Metlom potjerat ćemo veliku gospodu bez traga, podignuti carsku pravdu koja
               mora suditi jednako svim, i čuvat ćemo sami među od Turaka a nećemo trpati polovicu
               carskih cekina u džep kao što gospoda. Je l' pravo, brate kovaču?</p>
            <p>- Jest, brate Hrvate! - pruži Pavao preko stola ruku.</p>
            <p>- Ej, i ja ću gospodi suditi - zagrozi se kržljavi postolar - svaki dan sjedit će
               takova hulja u kladi pred mojom kućom.</p>
            <p>- A kuda ćete do nas? - zapita Hribar - gdje se mislite dići?</p>
            <p>- Ravno na Zagreb ne možemo - protumači Ilija. - Nas bi bilo premalo. Sa Turčinom je
               mir, i gospoda dovukla bi dosta izvježbane vojske. A kako? Ja ću se prvi dići,
               provaliti ovamo na Brešce i Krško. Prigrnut ćemo ovuda narod. Jedni neka idu od
               Krškoga na Kostanjevicu i ondje nek se uhvate za Uskoke i jastrebarsku četu i nek
               zauzmu Metljiku i Novo Mjesto. Sam ću na Sevnicu, odanle u Planinu, Kunšperk,
               Pilštanj, a na Sutli dočekat će nas Cesargrađani. Gubec stojat će kod Zlatara i
               Stubice da nam čuva u sredini leđa i da se vaša i naša gospoda proti nama ne svežu. A
               kad se pomoću božjom svi ojačimo, skupit ćemo se pod Susjedom kod Save pa odanle
               udariti na Zagreb. Vi pako dižite cijeli kraj kuda prođemo, a dižite narod i dalje k
               Ljubljani i moru da svoju gospodu ondje zabavite. Ništa nek se ne piše da nam ne uđu
               u trag. Biljeg neka nam bude pijetlovo pero. Ne govorite na glas, šuteći brusite nož,
               ali kad naš čovjek donese na klobuku pijetlovo pero u selo, tad vadite nož, tad neka
               se digne puk. Vi koji ovdje sjedite stari ste nam znanci; znamo da i vi mrzite
               gospodu. Zato uročismo upravo vas amo pod ovaj čestiti krov, zato dođosmo mi Hrvati k
               vama Štajercima i Kranjcima, da pokucamo na vaša vrata i pitamo hoćete li s nama za
               staru pravdu? Odgovorite, hoćemo li s vama ili bez vas? Jer dići se moramo. Gospoda
               poslaše opet svoje ljude pred kralja da im dade vojske proti nas.</p>
            <p>- Hoćemo! - skočiše na noge Slovenci - za vašu pravdu, za našu pravdu! I proklet koji
               se iznevjeri - doda kovač.</p>
            <p>- Od Krškog preko leskovačkoga polja do Kostanjevice kurit ću ja po selima - ozva se
               postolar.</p>
            <p>- Ja ću predobiti Brežice - zaviknu domaćin.</p>
            <p>- Za Metljiku jamčim ja - reče Doročić.</p>
            <p>- A ja za Boštanj i Radiče - nadoveza Hribar.</p>
            <p>- Što je pako gorskoga kraja od Sutle do Laškog i Celja, potpuhnut ću ja svojim
               mijehom - zagrmi kovač.</p>
            <p>- A prije svega, braćo - prihvati Ilija - zaokupite sve brodove na Savi da
               presiječemo gospodi prijevoz.</p>
            <p>Drmačić bio je dosad mirno slušao dogovor, gucajući pokadšto kapljicu vina, ali pri
               zadnjim riječima dignu se Drmačić i progovori:</p>
            <p>- Čujte, ljudi, pametnu riječ. Bit će nas mnogo, ali nijesmo mi što je vojska, a puk,
               znate, okreće se kao šiba na vjetru. Mogli bi nas potući. Već mi pograbimo gospodu
               sprijeda i straga, za glavu i za rep.</p>
            <p>- Ne razumijem - reče kovač.</p>
            <p>- Složimo se - - - produlji fiškal.</p>
            <p>- S kim? - viknu postolar.</p>
            <p>- S Turčinom. Ja sam ondje ponešto poznat pa ću vam taj posao rado obaviti. Mi s
               gora, Turci s dola.</p>
            <p>- Bjesniče - planu Ilija - vraga da otjeramo, da dovedemo drugoga vraga? Da robujemo
               poganinu? Jesi li kršten?</p>
            <p>- Jesi čuo, piskaralo - stupi Uskok pred fiškala dignuv šake - da mi nije više ta
               sotonska šala skočila na tvoja pogana usta, jer ti stisnuh lubanju među ove dvije
               šake da ti se mozak ispuši. S Turčinom! Ne poznaješ li tu nevjeru? Idi bez traga.</p>
            <p>Fiškal problijediv slegnu ramenima i ne reče ništa.</p>
            <p>- Ne, sami ćemo, braćo - kliknu kovač dignuv vrč - sami kao pošteni ljudi za svoju
               slobodu! Iz ovog vrča pijmo svi kao prava braća od boga. U naše zdravlje, u našu
               sreću! Pomozi nam bog!</p>
            <p>- Pomozi nam bog! - odazvaše se svi, i svaki gucnu iz vrča. U jedan hip priskoči
               jedan k drugomu, u jedan hip izgrliše se, poljubiše se.</p>
            <p>- Raziđimo se, braćo - reče Ilija - kasno je u noći, a dan nas ne smije ovdje
               uhoditi. Laku noć! A kad dođe u selo pijetlovo pero - - -</p>
            <p>- Znat ćemo - stisnu mu kovač ruku - da je pijetao pozdravio zoru naše pravice, naše
               slobode.</p>
            <p>- Da bog dâ. Amen! - završi Uskok.</p>
         </div>
         <div type="chapter">
            <head>XXXI.</head>
            <p>Pokladna je noć godine 1573. Zvijezde trepere kao dragulji na čistom nebu, gorom i
               dolom ljeska se o noćnom svjetlu debeli snijeg, bljeska inje na suhom granju, ledene
               svijeće pod slamnatom strehom seoskih koliba na kojima se žare malena okanca poput
               crvenih očiju, a nad krovom vije se veselo bijeli dim. U brdovačkoj krčmi plamte
               luči, ciliču male, mrmljaju velike gusle, pijući, skačući, jujuče svijet. I u župnom
               dvoru gori svijeća. Pred župnikom kleči seljak Ilija Gregorić. Ispovjedio je svoje
               grijehe, moli za blagoslov.</p>
            <p>- Oče duhovni - reče - očistili ste me grijeha, ženu i djecu otpravih Osvaldu u
               Pišec; ondje su sigurni. Slobodan sam i jak. Sad neka osvane pravda. Blagoslovite
               me.</p>
            <p>- Blagoslovio te Bog - odvrati suznim okom starac. - Gospodin, sudac i pravedni Bog
               neka vam utre put. Budite pravedni ko što je i on. Idi, sinko, u miru, i anđeli te
               uzeli pod svoje krilo. Bog zna hoće li te moje stare oči opeta vidjeti, ali pratit će
               te duša moja i molitva. Zbogom!</p>
            <p>Nedaleko od župnikova dvora sasta se Ilija sa visokim čovjekom.</p>
            <p>- Ilija - reče stranac - dođoh od Gupca, dovedoh ti četrdeset ljudi pod dobrim
               puškama.</p>
            <p>- Dobro. Postavi ljude za krčmu, a na znak nahrupi. Je li Gubec pripravio sve?</p>
            <p>- U ovaj čas će se dići.</p>
            <p>- Dakle pazi - završi Ilija i pođe prema krčmi.</p>
            <p>U bijelom dimu miješala se pijući seljačka svjetina. Žar luči igrao je veselo nad
               glavama seljaka. Gusle ciliču u kutu, vino teče da je veselje, a sred sobe vitla se
               mahnito kolo. Za stolom naproti vratima sjedi Gušetić, Nožina i Bistrić. Zadovoljan
               bulji Gušetić u kolo i pije, nijem gleda Nožina preda se, a fiškal Drmačić vije se
               jujučući u veselom kolu. Veseo narod! Sretan narod! Ne boli ga ništa. Tad uniđe Ilija
               Gregorić. Na kučmi trepti mu pijetlovo pero, niz ramena visi mu dugačka bunda.</p>
            <p>- Živio Ilija! - zagrmi razigrani svijet. - Živio i zdrav bio na vesele poklade!</p>
            <p>- Veselite se, braćo - nasmjehnu se ozbiljno seljak sjednuv do Nožine.</p>
            <p>I opet zagude gusle i zveknu čaše, a kolo leti i leti ko da ga jario bijes.</p>
            <p>- Juju! Skoč', djevojko! - zakriješti fiškal poskakujući kao jarac - ni Lucifer nema
               u paklu ljepše maškarade.</p>
            <p>Na vrata uleti djevojka i šapnu kroz strah:</p>
            <p>- Sa Susjeda idu!</p>
            <p>Svijet se prenu, kolo stade, gusle zašute. U sobu stupi Petar Bošnjak sa četiri
               oružana druga.</p>
            <p>- Dobar večer, ljudi! - reče milostivo - na ded'te! Vesel'te se! To je pravo!
               Krčmaru, tri vrča vina! Nek se pije dok je duše.</p>
            <p>Seljaci mučali mukom. Tada zape Petrovo oko o fiškalu koji je poput mačka piljio u
               Tahova slugu.</p>
            <p>- Oj - nasmija se Petar - koja je tebe voda doplahnula, isprebijana huljo? Jesi li
               zaboravio da ovuda vješala rastu?</p>
            <p>- Dođoh, Petre - reče fiškal zlorado staviv se pred Bošnjaka - da tebi i tvomu
               gospodaru javim da su mi rebra zacijelila, i da batina dva kraja ima, a konopac ne
               pita je li čiji vrat kmetski ili velikaški.</p>
            <p>- Šta, huljo - skoči Bošnjak jarostan - ti huliš moga gospodara! Ljudi - okrenu se
               drugovima - vežite psa!</p>
            <p>Drmačić uzmaknu, oružnici koraknuše, svjetina skoči mrmljajući na noge, Bošnjak
               zazvižnu, i deset oružanih slugu navali u sobu.</p>
            <p>- Vežite psa - kriknu Bošnjak - a vi, kmetske hulje, ni da ste makle s mjesta!</p>
            <p>Ali u taj par dignu se na noge Ilija, razgaliv prsa na kojima se je vidio bijeli krst
               od platna, podiže vrč i zagrmi gromovitim glasom:</p>
            <p>- Hora je, braćo! Za slobodu i pravicu našu diže se kuka i motika! Seljak je svoj
               gospodar, nek padne Tahi! Na noge!</p>
            <p>- Na noge! - zaurla svijet, i u jedan mah zabljesnuše u svačijim rukama sablje i
               puške. Bošnjak problijedi.</p>
            <p>- Vežite me! - zagrohota Drmačić.</p>
            <p>- Na noge! U ime boga! - viknu Nožina izbaciv kroz prozor pušku. U tinji čas provali
               četrdesetak seljaka pod puškom u sobu, u tinji čas ležahu Tahovi sluge svezani na
               tlima. Puška za puškom grmi, crkveno zvono udara jače i jače, a s daljine ozivlju se
               druge puške, druga zvona, a širom cijeloga kraja vrvi pod oružjem narod, širom
               cijeloga kraja grmi kroz pokladnu noć gromoviti usklik: - U ime boga diže se kuka i
               motika za staru pravdu!</p>
         </div>
         <div type="chapter">
            <head>XXXII.</head>
            <p>- Šta ste se zaboga prestravili, sine? - zapita Uršula Stjepka, koji se je upravo iz
               Zagreba u Mokrice povratio bio.</p>
            <p>- Zlo je - odvrati velikaš, nemirno hodajući amo tamo po sobi.</p>
            <p>- Kakve novine nosite? Seljaci se podigoše?</p>
            <p>- Da, žalibože digoše - reći će velikaš buljeći u zemlju.</p>
            <p>- Govorite, za ime boga!</p>
            <p>- Uzde nam izmakoše iz ruke. Ne znam što da mislim. Kao crni gavrani dolijeću sa svih
               strana zli glasovi na banske dvore. Prokleta struja seljačka razlijeva se poput
               bujice po cijelom kraju. Ne buni se samo Tahova mužadija pod Susjedom i na Stubici.
               Baničini kmetovi na Cesargradu podigoše bijesne glave. Kastelan im se je opirao, ali
               seljaci popališe grad, oteše topove, a kastelan izgubi glavu. U okićkoj gori i oko
               Kerestinca sjati se puk i razori kerestinački dvor. Draganićko plemstvo ide pod
               svojom zastavom na Jastrebarsko da udari na banicu. Krvnik Tahi zatvorio je Susjedu
               vrata i naperio velike puške da se kmetski bijes ohladi o krvavim zidinama. Ali
               seljaci ne navališe na Susjed. Svuda po snježnoj ravnici vidite kako se dugo čislo
               razjarenih seljaka vije poput crne zmije, kako im se poput oštrih bodljika ljeska
               svijetlo oružje. Svuda čuje se lelek crkvenih zvona, svuda plamte Tahovi dvori.
               Projurih kroz Stupnik. U selu nema gotovo muške duše. Svi pođoše k vojsci, jer vojsku
               imaju. Hrpa se pridala hrpi i bude četom, četa četi i bude vojskom. A sve se to diglo
               u jedan hip kao munja.</p>
            <p>- Ne idu na Susjed, na Taha? Ta kamo idu? - upita Uršula.</p>
            <p>- Šta ja znam. Na zapad idu. Dočuh da su provalili preko Sutle u Štajersku.</p>
            <p>- Šta će Hrvati ovdje u Štajerskoj, tu bar nema Taha?</p>
            <p>- Šta ja znam - lupi Stjepko srdito nogom - ali čujte šta je to? Zvona zvone? Čujete
               li kriku? - Stjepko poleti k prozoru, otvori ga: - Za ime boga! Ta to je u mojem
               vladanju.</p>
            <p>U sobu pade dršćući mokrički kastelan.</p>
            <p>- Gospodaru! - reče - zlo je! Vojska hrvatskih seljaka stoji pod Ilijom Gregorićem
               kod Dubove i kreće na Brešce. Dvije tisuće oružanih ljudi. Štajerci svuda pristaju k
               njima. Ali zlo poseglo je i do nas. Vaši Jeseničani posjekoše mitnicu, oteše
               gospodski brod. Iz Bregane otjeraše vaše špane i zvone u sva zvona. Po selima lete
               konjanici, muškarci se zgrću pod oružjem vičući da im već nema gospodara, da idu k
               Hrvatima u Dubovu.</p>
            <p>- Bože! - zalomi Uršula rukama - propadosmo!</p>
            <p>- Kastelane! - reče Stjepko prestravljen - zatvorite gradska vrata, naperite topove,
               skupite momčad, koliko je ima?</p>
            <p>- Do četrdeset.</p>
            <p>- Ništa više?</p>
            <p>- Ništa.</p>
            <p>- Počekajte! Ponijet ćete pismo gospodinu uskočkomu obrštlajtnantu Jošku Turnu u
               Kostanjevicu. Recite mu šta je, i neka brže pošlje jedno 300 Uskoka i dvije vreće
               praha. Da, je li Svrač u gradu?</p>
            <p>- Jest.</p>
            <p>- Pošaljite ga amo! A vi idite brže.</p>
            <p>Kastelan ode, i zamalo pojavi se pred gospodarom seljak Ivan Svrač.</p>
            <p>- Šta želi vaša milost? - zapita seljak hladno motreći ispod oka Stjepka.</p>
            <p>- Je l' bijes ušao u vaše seljačke glave? Šta tražite u Štajerskoj i Kranjskoj? -
               kriknu velikaš.</p>
            <p>- Šta ja znam - slegnu seljak ramenima - ta znate da sam ovdje bio na službi.</p>
            <p>- A ti moraš znati što kane.</p>
            <p>- Ne znam, velim vam, gospodaru, pitajte ih sami.</p>
            <p>- Ivane! - progovori Stjepko blaže - uzmi konja, poteci u Dubovu k Iliji. Zaklinji ga
               nek se sjeti našega ugovora, nek se vrati, nek udari na Susjed.</p>
            <p>- Dobro! - zategnu Ivan poslije časka - ne znam hoće li htjeti. - Po tim riječima
               izvuče se seljak iz sobe.</p>
            <p>- Ja ću dolje u selo, punice, da zaustavim seljake. Ne recite Marti ništa da se ne
               poplaši.</p>
            <p>- Nemojte, Stjepko, zaboga! - moljaše Uršula.</p>
            <p>- Mislite li da se Stjepko Gregorijanec boji? Da vidimo. Zbogom.</p>
            <p>Ura za urom minu, a u smrtnom strahu brojila je gospođa Uršula časove, tješeći se i
               varajući svoju kćer. Već je bilo blizu noći. Napokon se vrati gospodar i pozva punicu
               k sebi.</p>
            <p>- Šta je? - upita žena mrkog zeta.</p>
            <p>- Je l' se vratio kastelan?</p>
            <p>- Nije.</p>
            <p>- Sve po netragu! - Kuga ih udavila - škrinu Stjepko zgrčiv pest. - Poletjeh sa deset
               momaka do prijevoza. Na stotine seljaka stiskalo se kraj Save - sve pod oružjem, svi
               kao da su spremni na dalek put. Sve pedeset po pedeset prešlo ih preko Save. Doviknuh
               im neka stanu, i kamo k bijesu idu? Ali oni ništa. Bocnem konja, doletim do broda da
               zakrčim seljacima put. »Kamo krenuste, hulje?«, viknem. »K svojoj braći«, odgovori mi
               star Jeseničanin, »po svoje pravo.« »Proti komu?« »Proti gospodi.« »Ne znate li,
               zlotvori, da sam ja vaš gospodin?« »Bili ste«, odvrati stari bješnjak, »sad je drugi
               red. Uklonite se s puta jer bi moglo i zla biti!«, reče starac pokazav prstom na
               stotine kopalja koja su na me naperena bila. Oklijevah časak, ali među ruljom pojavi
               se glasan mrmor, i gužva otisnu me od brijega.</p>
            <p>Uršula jedva da je disala.</p>
            <p>- Ne vrati li se Svrač? - šapnu kroz prepast.</p>
            <p>- Vrati.</p>
            <p>- A šta otporuči Ilija?</p>
            <p>- Prekasno. Da se neće vratiti. Da prevarismo puk, hoteći se izmiriti s Tahom. Sada
               da se dižu na svu gospodu.</p>
            <p>- A koji nas đavo izda? - zadrhta Uršula.</p>
            <p>- Oh, da ga znam! - podignu Stjepko pest - poslah Svrača po drugi put. Da o pomirdbi
               s Tahom nema govora jer se je Sofija udala za Milića. Nek se vrate, jer da ću ih
               inače nataknuti na ražanj.</p>
            <p>- A šta dojavi Svrač?</p>
            <p>- Ne povrati se više - odvrnu Stjepko poniknute glave.</p>
            <p>- Nož se okrenuo proti nam - istisnu Heningova - pomozi nam bog!</p>
            <p>*</p>
            <p>Gašpar Posinger, upravitelj grada u Brešcima, plamti od bijesa. Bubnjem dao je sve
               građane mjesta pozvati u tvrdi grad, da ga brane od hrvatskih seljaka kojih se čopori
               valjaju od Dubove. Desetak ih dođe, drugi rekoše: nećemo. Trećega veljače 1573, oko
               podne, doleti na brežački trg konjanik, seljak Šantalić. Ogrnut je izvrnutom
               opaklijom, za klobukom igra mu pero, u desnici sablja, u ljevici bijela zastava.</p>
            <p>- Oj, ljudi Breščani! Pošteni građani! - zaviknu seljak narodu koji je kličući
               izletio na kućna vrata. - Čujte! Šalje me kapetan Ilija k vama. Naša vojska ide
               ovamo, ali vi se ne bojte! Nećemo zla! Braća smo i prijatelji. Na gospodu idemo.
               Nećemo daća, nećemo mitnica, nećemo biča!</p>
            <p>- Nećemo biča - zagrmi narod.</p>
            <p>- Pa dobro - nastavi Šantalić - budite uz nas, predajte nam mjesto.</p>
            <p>- Hoćemo! Vaši smo! - vikahu Breščani. U taj hip ispuknu se između naroda debeo
               čovuljak, brežački župan Jure i udari u sav glas kriještiti:</p>
            <p>- Ubijte pijanog Hrvata! Jeste li čuli, poganin buni nas proti milostivoj gospoštini.
               Ubijte ga, ili ću vas zatvoriti. - Srdito dignu župan pest, a sa grada grunu silovito
               top.</p>
            <p>- Ha, ha! Dolje župan! Dolje licumjerac - bješnjaše narod. - U dobar čas dođe Hrvat!
               Kraj je sada gospodi i krvničkim robovima - zagrohota Nikola Krobot i udari župana
               dlanom po trbuhu, da je smjesta poljubio zemlju.</p>
            <p>- Breščani - dignu Nikola kijaču - jeste li ljudi?</p>
            <p>- Jesmo.</p>
            <p>- Breščani! Hoćete li da vam još i sad po leđima bubnjaju i po kesi kopaju njemačka
               gospoda?</p>
            <p>- Nećemo!</p>
            <p>- Dolje s gospodom! Nek dođu Hrvati! Je l' pravo, braćo?</p>
            <p>- Nek dođu Hrvati - zakipi narod.</p>
            <p>Za jednu uru uniđoše bubnjajući, kličući pod bijelom zastavom sa crnim krstom, na
               konjima i pješke dvije tisuće hrvatskih i štajerskih seljaka, a na čelu im Ilija
               Gregorić. Nikola Krobot održa riječ, Brešci se predaše, i rujno vino iz lagava
               debeloga župana okrsti nanovo staru pravdu; ali gromovito viknu Gregorić: - Naprijed
               braćo, naprijed! Dalek čeka vas put!</p>
            <p>*</p>
            <p>Od stare Vasi do Videma tutnji bubanj. Kadšto pukne puška i odjekuje muklo po
               snježnoj ravnici. Štajerke izlete na vrata. Hrvati idu, idu na gospodu. Puno ih je
               kao proje. Dugo, dugačko čislo. Ne vidiš im konca ni kraja. Jedni gaze pješice
               snijeg, drugi idu na konju. Čudni ljudi, brkati svatovi. Jedni imaju široke šešire,
               drugi kučme kape, jedni opanke, drugi čizme, jedni mentene, drugi izvrnute kožuhe,
               treći pisane čohe od darovca, a četvrti gunje. Na brkove im se hvata inje. Sve
               gledaju veselo preda se. Ta slobodni su. Koji nosi pušku, koji koplje, koji sablju,
               koji kosu, koji sjekiru, bilo je i mlata i bata. Svaki ima na prsima bijeli križ,
               sami vele da su križari, svakomu igra za šeširom ili kapom pero, a nad svima vije se
               bijela zastava sa crnim križem. Uz nju jaše mirno gledajući preda se vojvoda - Ilija
               Gregorić. To je čovjek! Slobodno gleda, za pojasom sijevaju mu srebrne kubure, ništa
               se ne boji. I četiri topa imaju na kotačima. Te su im Cesargrađani poslali, a i deset
               dvopušaka od gvožđa. Čisto je čovjeka strah. Ali veseli su, tako mi duše! Bubnjaju
               kao da idu na proštenje, pucaju kao da idu u svatove i pjevaju - čudno, čudno zavlače
               pjesmu kao da pjevaju vigilije. Sad su došli do Videma. Tu valja čekati, reče Ilija.
               Skloni se kako znaš, u kuću, u staju, u hambar, u crkvu, ili prosto ti čekati na
               snijegu. Večer je, maglovito je, tmurno je. Preko Save ondje sijevaju od kuća Krškoga
               iz prozora svijeće, brdine se dižu strmo u maglu, suho granje strši u zimski zrak,
               snijega je puna torba. Ali šta hudi magla i snijeg kad si svoj? Videm je pun ljudstva
               kao da si krumpir nasadio. Najveća je gužva pred kućom seoskog župana. Tu stoje
               topovi, tu je kraj vrata prislonjena zastava. Vrata su otvorena. Kapetani izlaze,
               ulaze, ko da je to krčma.</p>
            <p>- Koga bijesa tu čekamo - zapita pred vratima Pavao Fratrić, kapetan stupnički -
               kakvu nam kašu kuha Ilija opet?</p>
            <p>- Dabome, kašu - nasmija se Ivan Karlovan, kapetan stenjevački, puhnuv u šake - za
               veliku gospodu. Imat će šta pojesti.</p>
            <p>U županovoj velikoj sobi žarila se peć. Kraj nje na klupi protegnuo se Nožina. Na
               podu mu leži puška. U kutu na zemlji sjedi Mato Gušetić i reže hljebac gledajući u
               Nikolu Krobota, koji se za dugim stolom sa Nikolom Kupinićem kuca, a kod prozora
               šapće mali fiškal važne stvari Metljičaninu Doročiću. Malo postojalo časa, i u sobu
               pade Ivan Svrač, mokar, izmučen od puta.</p>
            <p>- Oho! Ti, Svraču? - zaviknuše svi.</p>
            <p>- Gdje je Ilija? - zapita došljak posegnuv za vrčem.</p>
            <p>- Preko u Krškom - odvrati Gušetić - dogovara se sa purgarima da se predadu i budu uz
               nas.</p>
            <p>- Pasja godina! - otresnu se Svrač - ne ćutim već kosti.</p>
            <p>- A šta si našao? - progovori fiškal. Uto pojavi se na pragu Ilija, a uz njega
               postolar Jure Planinec i krojač Osvald, građani iz Krškoga.</p>
            <p>- Pomoz bog, braćo! - pozdravi ih Ilija. - Sreća nam dobro služi. Lijepo se
               dogovorismo sa purgarima u Krškom. Naši su. Zaklesmo se jedan drugomu, i evo šalju
               poštene ljude za svjedočanstvo.</p>
            <p>- Pri mojoj duši - lupi se postolar u prsa - pošten sam. Iskrivile se sve moje pete,
               ak' sam nepošten. Željan sam sašiti par čizama od gospodske kože.</p>
            <p>- A ti si, Svraču, došao - nastavi Ilija - kakve novine nosiš?</p>
            <p>- Nije se bojati ni od Uskoka ni od zrinjskih konjanika. Možemo slobodno
               naprijed.</p>
            <p>- Dobro - reče Ilija - sutra zarana možemo preko Save. Ti, Kupiniću, vodit ćeš
               vojsku, a s tobom će Turković, Fratrić, Nikola Bartolić i Grga Drvodelić. Tisuća
               ljudi će s vama, uzmite si i pet velikih pušaka i dva topa.</p>
            <p>- A ti, kapetane? - zapita Kupinić.</p>
            <p>- Ja idem dalje k Sevnici, pa u goru Pilštajn, gdje nas Šterc čeka. Vi ćete od
               Krškoga preko Drenove na uskočke gore. S druge strane doći će onamo Jastrebarčani, pa
               onda udarite na Metljiku koja vas čeka. Ondje se nije ničega bojati jer su Žumberčani
               naši. Da, Drmačiću, sjedni pa piši pismo da ga Nožina ponese med Uskoke. Obećali su,
               neće snevjeriti. Ali neka vide crno na bijelom da ih zovemo u kolo za braću.</p>
            <p>Drmačić sjede pisati pismo, a Ilija baciv kožuh smjesti se za stol. Uto ozva se svana
               glasan plač.</p>
            <p>- Šta je to? - skoči kapetan na noge. U sobu doleti Štajerka plačući.</p>
            <p>- Dobri ljudi! - udari pričati kroz plač - evo u moju siromašnu kuću provali vaš
               čovjek. I razbi mi sjekirom škrinju i ote mi sve.</p>
            <p>- Tko je bio? - planu Ilija.</p>
            <p>- Evo ga - viknu od vrata Karlovan vodeći za šiju blijeda seljaka.</p>
            <p>- Tko si ti? - upita Ilija.</p>
            <p>- Stjepan Šafarić - promuca seljak.</p>
            <p>- Jesmo li mi Turci, huljo? Jesmo li se digli krasti? Na drvo ga penjite, tu pred
               kućom, nek svaka razbojnička duša vidi što je čeka.</p>
            <p>Seljak kriknu, ali za nekoliko časova zibala se njegova lešina o suhoj jabuci pred
               županovom kućom, nu u toj vrevi umaknu iz kuće Ivan Svrač u noć.</p>
            <p>- Gdje je Svrač? - zapita za jedan čas Gušetić - a ne znaš li ti, Ilija, da je Svrač
               oteo županovoj ženi u Brešcima deset cekina?</p>
            <p>- I on? - razjari se vojvoda - gdje je, potražite ga, i on će tako, ma čiji sin
               bio.</p>
            <p>Zaludu! Svrač uteče bez traga.</p>
            <p>- He, he! - nasmija se postolar - mudar je: konoplja mu smrdi.</p>
            <p>- Evo pisma za Nožinu - reče fiškal Iliji - dobro bi bilo da krene odmah.</p>
            <p>- Pa dobro, nek ide! Brate Marko, na noge se! Na put!</p>
            <p>Uskok skoči, protegnu se, stavi pismo u njedra i prebaci pušku preko ramena.</p>
            <p>- Baš me gonite u vukove, ali neka! Preša je, i bog će pomoći. Ponijeti ću pismo među
               braću, neka im ga pop čita, a ja kriv ako ne plane do koji dan na Žumberku
               kremen.</p>
            <p>- Reci braći - pouči ga Ilija - nek se spuste niz goru i nek pohrle prema
               Krškomu.</p>
            <p>- Valaj hoću! I ja ću doći, ako bog da, na junačke svatove. Zbogom, Ilija, pobratime
               dragi, pocvala ti sreća na tvome putu. Zbogom, braćo i ljudi, na veseli sastanak.</p>
            <p>Uskok izljubi se sa Ilijom, iziđe, poklopi konja i odjuri put uskočkih gora.</p>
            <p>Bilo je već kasno, a po vojsci zavlada sanak, kad se nedaleko od Save dva čovjeka u
               noćnoj magli sastaše.</p>
            <p>- Doročiću - šapnu jedan - jesi li ti?</p>
            <p>- Jesam, Drmačiću. Šta je?</p>
            <p>- Ti ideš sutra u Metljiku?</p>
            <p>- Da.</p>
            <p>- Jesi li se predomislio? Luda seljačka glava u našoj je torbi. Gospoda platit će nam
               je skupo, mrežu znamo.</p>
            <p>- He! Da znaš, jabuka je lijepa, ali naša prisega?</p>
            <p>- Pa treba li razbojniku držati prisegu? Jer po zakonu su to razbojnici. Dakle?</p>
            <p>- Dobro. Ali kako?</p>
            <p>- Lako. Napisat ću ti pismo. Ti ćeš ga ponijeti Alapiću u Jastrebarsko, gdje je tvoj
               brat. Ti nećeš u Metljiku. A ja ću komad s tobom, reći ću da idem uhoditi kraj.
               Povjerovat će.</p>
            <p>- A poslije?</p>
            <p>- Povratit ću se k seljacima.</p>
            <p>- Ali -</p>
            <p>- Šuti! Evo čujem ljudi. Ti ovamo, ja onamo. Dakle sutra. Laku noć.</p>
            <p>*</p>
            <p>Vedar osvanu dan. Mlado sunce ljeskalo se o blijedom zimskom nebu kao žarka, rumena
               kruglja, a snijeg i inje blistalo je poput stakla. Na štajerskom brijegu Save stoji u
               redovima seljačka vojska. Na kranjskoj obali zgrće se puk da vidi šta će biti, a viri
               sa tvrdog grada nad Krškim i gospodski upravitelj tvrđe zatvoriv tvrdo gvozdena
               vrata. Začas otisnu se od kranjske obale skela i dođe na štajerski brijeg. Tu stajaše
               Ilija, oko njega kapetani seljaka. Tronutim glasom probesjedi Ilija:</p>
            <p>- Braćo! Od svoje kuće smo pošli za svojom slobodom. Došli smo u ovaj kraj i našli
               smo svoju braću. Jaki smo, za pravo idemo. Tu se dijelimo na dva puta, ali idemo za
               jednim poslom. Možebit namjeri vas ili nas sreća na gospodsku vojsku. Ne kloni vam
               srce, pokažite da ste ljudi! - Vojvoda snimi kapu i reče dignuv oči: - Bože! Ti nas
               vidiš tu u tuđini na mrazu! Bože! Ti znaš da dobro hoćemo, da nas ne goni zlo srce.
               Blagoslovi nas, Bože! Daj nam sreću! Zbogom, braćo, na sastanak pod Susjedom!
               Zbogom!</p>
            <p>- Ilija - pristupi Kupinić kapetan i položi tri prsta na svoju sablju - evo ti se
               kunem da živ ove sablje ostaviti neću, da ću se biti dok bude u mom srcu kapljica
               krvi. Zbogom!</p>
            <p>I kapetani zagrliše se.</p>
            <p>Četa za četom prijeđe na brodu preko Save, a sa prvim brodom fiškal i Metljičanin, i
               kad je zadnji brod pristao pod Krškim, doviknu Ilija svojoj vojsci:</p>
            <p>- Naprijed, ljudi, u ime boga na Sevnicu! Zbogom, braćo! Zbogom! - domahnu kapom
               zadnji pozdrav braći na drugoj obali.</p>
            <p>- Zbogom! - odazva se s kranjske strane tisuća grla. Ali Ilijina vojska postupaše
               dalje na štajerskoj zemlji k zapadu; dugo je jošte među gorjem uz Savu tutnjio
               bubanj, dugo se u oduljenim zvukovima razlijegala sjetna hrvatska pjesma.</p>
            <p>*</p>
            <p>Od Krškoga lete prema selu Drenovi u ljeskovačkom polju dva konjanika. Prvi bijaše
               Metljičanin Doročić, a drugi nadripisar Šime. Došavši do mjesta gdje se put razdvaja
               idući s jedne strane na Breganu, s druge strane na Kostanjevicu, zaustavi fiškal
               konja, i za njim Metljičanin.</p>
            <p>- Tako - reče Šime - tu nam se valja rastati. Ti kreni na istok preko Samobora k
               Alapiću, a ja ću dalje svojim putem.</p>
            <p>- Kamo?</p>
            <p>- Ne pitaj, već predaj samo Alapiću pismo. Zbogom, i dobra ti sreća! - Ni ne dočekav
               odzdrava bocnu Šime konja i odjuri bez obzira k jugu, dočim mu je drug zakrenuo prema
               Samoboru.</p>
            <p>Već se je mračilo kad je Šime poslije naporna puta uljegao u ulice kostanjevičke.
               Zakloniv konja u krčmi, raspita se za stan baruna Joška Turna, obrštlajtnanta
               hrvatske krajine i kapetana Uskoka, te pođe ravno onamo. Pred kućom stajaše nekoliko
               uskočkih pješaka i krajiških strijelaca. Šime obrati se k čovjeku visoka stasa, duge
               crne brade i kose, odjevenu u sur zobun, koji je ispod širokog šešira buljio u
               svijet, te igrao prstima po svojem dugom maču.</p>
            <p>- Vaša milosti - pokloni se fiškal - je l' poglaviti gospodin barun Turn kod
               kuće?</p>
            <p>- Jest - odvrati Crni Matijaš, vođa hrvatskih strijelaca, omjeriv fiškala od pete do
               glave.</p>
            <p>- Povedite me k njemu, molim vas, i to odmah; imam važnih vijesti doglasiti.</p>
            <p>- A tko si ti? - zapita crni junak.</p>
            <p>- Čovjek vrlo uslužan i vjeran gospodinu barunu. Molim vas, povedite me jer je svaki
               tren zlata vrijedan.</p>
            <p>Časnik mahnu fiškalu i povede ga uz stube pred vrata Turnova stana. Probaviv časak
               kod zapovjednika, pozva Matijaš Šimu u sobu, a sam ode.</p>
            <p>Gospodin Turn, ljudina oduljena mrka lica i silnih brkova, sjeđaše odjeven dolamom
               krajiškog časnika za stolom, na kojemu stajahu klobuk, mač, pisma i malena
               svjetiljka. Gospodin Turn upravo je pisao dugačko pismo, a za njim stajaše suh
               plavokos časnik, krajiški Lasser, kapetan bihaćki, prebirući svježanj listova.
               Zapovjednik dignu glavu.</p>
            <p>- Tko si, odakle? - upita Šimu hrvatskim jezikom.</p>
            <p>- Siromašni pisar iz Hrvatske, od Sutle.</p>
            <p>- Pa šta ćeš od mene?</p>
            <p>- Ja, milosti, od vas ništa ne tražim; vi morate od mene tražiti.</p>
            <p>- Ja od tebe - nasmija se barun - da čujemo.</p>
            <p>- Valjda ste čuli - nastavi Šime - da su hrvatski torci zašli u vaš kokošinjak?</p>
            <p>- Hrvatske buntovnike misliš? Znam za sve - dignu se Turn naglo.</p>
            <p>- To jest, naćuhnuli ste, jer mužadija dosta glasno bubnja, a i vaši vam se Uskoci za
               leđima čudno šušure. Pazite. Nu vi, oprostite, uopće ne znate ništa, a ja znam sve.
               Kako, kada, gdje, kamo, jer sam se bio ušuljao u njihovu četu i znam sve namjere.</p>
            <p>- I ti, dakle, buntovnik? - planu Turn.</p>
            <p>- Molim vas, milosti, pogledajte moje kržljave kosti, ja - pa buntovnik! Mislio sam
               da ću vlasti biti uslužan. Zato sam seljake uhodio.</p>
            <p>- Pa kazuj! - reče Turn; ali nasmjehnuv se odvrnu Šime:</p>
            <p>- To jest, ja sam siromah, a ruka ruku pere. Ponajprije zavjerite mi se poštenjem da
               mi neće ništa biti.</p>
            <p>- Neka bude! Tvrda vjera. A da si opereš ruke, evo kapare! - i pri tom baci časnik
               kesu na stol. Smiješeći strpa je fiškal u džep, smiješeći iznese iz njedara pismo i
               predav ga barunu reče:</p>
            <p>- Tu sam sve natanko napisao, i vođe i čete i put i kamo se kani; čitajte pa onda
               učinite kako ćete im bolje zakrenuti vratom.</p>
            <p>Turn uze čitati, a Drmačić sjede u kutu na klupu te stade nagnute glave motriti
               baruna, komu su oči sve većim pozorom letjele po recima. Napokon skoči i kliknu
               njemačkim jezikom, da ga Drmačić ne razumije:</p>
            <p>- Čitajte, gospodine Lassere! Tako mi boga, tu valja zasukati rukave. To nije šala,
               to nije prosta kmetska gungula, to je više nego mi je Stjepko Gregorijanec javio. Još
               danas mora glasnik gospodi stališima u Ljubljanu, da ponese moje pismo, neka se digne
               zemaljska obrana, a drugi će odnijeti glas upravitelju celjskoga kraja. Ja ću još
               večeras u Žumberak sa trideset konjanika, da mi đavo Nožina ne premiti ljude. Ponijet
               ću međutim svojih novaca da ih bar naoko smirim. Sjutra vratit ću se. Crni Matijaš
               neka bude sa svojih sto strijelaca spreman, a i vi, kapetane, saberite svoje
               konjanike. Ja ću gledati da skupim što više Uskoka. Po mom povratku udarit ćemo na
               Krško, jer pod živu glavu ne smijemo dopustiti da se kuga među seljaštvom raširi
               dalje. Ban, gospodin Halek i hrvatski stališi valjda po običaju ništa ne rade. A kamo
               ćeš ti? - zapita Šimu hrvatski.</p>
            <p>- Povratit ću se k seljacima - nakesi se fiškal.</p>
            <p>- K seljacima? Šta ćeš ondje?</p>
            <p>- Ta valjda je dobro da imate u zmijskom leglu svoga čovjeka. Pa ne bi li vam
               Gregorićeva glava mila bila?</p>
            <p>- Bi.</p>
            <p>- Šta mi dajete za nju?</p>
            <p>- Petsto talira.</p>
            <p>- Tvrda vjera?</p>
            <p>- Tvrda.</p>
            <p>- Dobro. Laku noć, milostivi gospodaru - dignu se Šime - moram brže natrag da ne
               naslute izdaje. Ali zaslužio sam više od kapare.</p>
            <p>- Evo ti pedeset talira.</p>
            <p>- Hvala. Pamtite da mužadija misli da će Uskoci prionuti uz njih. To je za varku
               dobro. Laku noć! - Izdajica udalji se, a malo zatim krenu barun Joško Turn put
               žumberačkih gora.</p>
         </div>
         <div type="chapter">
            <head>XXXIII.</head>
            <p>U kraju gdje Sava, tekući među štajerskim i kranjskim brdinama, kod Videma izlazi iz
               ždrijela u ravno polje, stoji na kranjskoj strani naproti Videmu kao okrajak dosta
               krupna gromada gorja, ispresijecana uvalama i klancima. Gdje se voda na svom zagibu
               dodiruje gorja, bregovi su dosta strmi, gotovo okomiti, i jedva je toliko mjesta
               ostalo međ gorom i rijekom da se je malo trgovište Krško uz brijeg prilijepiti moglo.
               Zdesna i slijeva od jedine ulice nižu se skromne slovenske kućarice oko stare
               šiljaste crkve. Drveni krov im je pocrnio, okanca su malena, malen i drveni
               pristrešak, te ti se čini da su se tuj drobni pilići prikučili kvočki od straha, kao
               da se nad njima vije grabežljiva ptica. A bome se vije. Stojeći poput jastreba navrh
               pećine, nadnio se na slovensko mjesto tvrdi grad njemačkih gospodara. Od Krškog dalje
               na istok, na jug puca ravnica sred koje se Sava prema Brešcima valja. Preko nje stere
               se štajersko Prigorje do Sutle, a s ove strane vidiš na drugom kraju ravnice uskočke
               gore, podno kojih stoji mjesto Kostanjevica, podno kojih se vijuga rijeka Krka,
               hrleći k Brešcima. Kad kreneš uz goru kroz Krško na jug, ističe se na brijegu
               Turnograd, na proplanku pitomo mjesto Ljeskovac, a dalje u polju stoji Drenovac. Tu
               se dijeli put. Jedan teče na jug preko Broda do Kostanjevice, drugi na zapad u Čatež
               i preko Mokrica u Hrvatsku. U jutro dne 5. veljače 1573. sterala se nad tim snježnim
               krajem gusta, sjajna magla. Još se je sunce rvalo s maglom. Ne bijaše to suha, ciča
               zima, već vlažan mraz koji se zajede do kosti. Iza maglene koprene provirivahu crni
               orisi koliba, suho tanano šiblje i drveće, obumrla živica ili koji trošan dimnjak, a
               od štajerske strane isticao se iz žutosive neprozirne pustinje samo šilj tornja na
               videmskoj crkvi. Uza sve to bijaše u Krškom živo kanda je proštenje, kanda je sajam,
               i silesija crnih spodoba kretala se po nejasnoj magli. Krško je puncato. Kako ne bi?
               Ta tu stoji hrvatska seljačka vojska čekajući braću Uskoke koji će se danas
               priključiti seljacima, kako ih uputi Drmačić vraćajući se iz Kostanjevice k Iliji.
               Turna, reče, protjeraše Žumberčani, a sad bježi barun k Novomu Mjestu. Vojska je
               napunila sve kuće, ali je mjesto maleno. Po ulicama, pa dolje pod Ljeskovcem do
               Drenove, protegla se vojska pod vedrim nebom. Cijelo čislo lomača rumeni se kroz
               maglu. Tu počivaju seljaci čekajući braću. Nemaju brige, ne znaju za strah. Zašto?
               Nadaleko nema gospodske vojske. Gle kako vatra veselo plamsa! Oko nje rastalio se
               snijeg u velik kolobar do crne zemlje. Kraj vatre čuči pastir pod plaštem od sirka,
               pod bijelom janjećom kapom. Lice mu se nadulo, obrazi mu se rumene, prebire dvojnice.
               Oko vatre vije se vilovito kolo. Gotovo misliš da je Ivanje. Hrvatski momci u pisanoj
               čohi naheriše šešir, skaču drobno po zemlji. Hrvatski momci uhvatiše oko pojasa jedre
               kranjske djevojke. Mladicama dršću prsa, sijeva oko, nagiblju glavu pa se smiješe,
               smiješe ispod oka Hrvatima. A podalje leži, čuči, sjedi stariji muški svijet hrvatski
               buljeći u kotline nad vatrom, u ražanj na kom se janje vrti; stariji Kranjci u dugim
               kožusima pod puhovom kapom gledaju to kolo pa se čude, pa se smiju. Je l' to san?
               Nije. Pij, brate! Čutura ide redom. Jujuju! Danas je svetak, sutra je svetak, svaki
               dan je svetak, ta nema gospodara, nema biča. Vatra praska, voda ključa, dvojnice
               ječe, kolo se vije, zemlja se trese. Na strani stoji na kupu oružje. Veselo, brate,
               nikakve brige, nikakva straha.</p>
            <p>A u selu da vidiš? Kako to kipi i vrvi. Glava do glave, junak do junaka. Čopor za
               čoporom grne pod oružjem u selo: to su Kranjci iz okolice. Pod brdom je velika
               gospodska suša. Zidana je, a u njoj mračno, na srijedi gori vatra, ta grije i
               svijetli. Za vatrom sjede na slami kapetani i vijećaju potiho. Kupinić sjedi mirno,
               nepomično, Fratrić živo govoreći, a i Turković i Drvodelić i Bartolić. Plamen titra
               na njihovu licu, plamen stere se dalje u polumrak gdje gužva oko kapetana buči i
               bruji. Plamen pada na mrka bradata lica, na divlje oči, na zgrčene šake, na sjajno
               oružje, na bijele krstove. Plamen pada na hrpu krških purgara koji zamišljena oka
               bulje u tu divlju smjesu, a međ njima mota se mali postolar Planinec, skačući i
               mašući. Oko mu igra u glavi, kapa na glavi. Poludio je malić.</p>
            <p>- Ej! - viknu postolar lupiv susjeda krojača po ramenu. - To je život, to je
               gospoština, šta! Što će nam raj? Hvali svetoj Rozaliji, rđava iglo, da si se narodio
               u ovaj čas. Sad mi krojimo gaće, sad je kapa naša! Sve je naše do mora, čuješ li, do
               mora! Nikakve daće, nikakve plaće, nikakve klade, nikakve vlade. Jedeš i piješ za se,
               a za djelo se ne pita.</p>
            <p>- A odakle hrana? - zapita ga kroz smijeh mlinar.</p>
            <p>- Od gospode, mlinski kamene moj! - odvrati postolar, pa će dalje krojaču: - Ej,
               sastavit ću ja gospodi račun. Šila mi moga, vratit će nam grofovi sve naše žuljeve, a
               i ono što nam je radio i otac i djed. Zapamti si to, jarčeviću moj! pa objesi svoje
               niti na klin jer se danas ne šiva, danas se para. Uh! - nastavi zasukav rukave - šta
               tu sjedimo, kao da pokoru molimo? Prsti mi igraju. Tući mi se hoće, tući.</p>
            <p>- Mir, braćo - progovori jasnim glasom Kupinić podignuv glavu. I sve zašuti
               mravom.</p>
            <p>- Evo smo se mi kapetani puka - nastavi Kupinić - dogovorili za naš posao. Bi li išli
               dalje u Žumberak ili da čekamo ovdje? I dogovorismo da čekamo. Čuli ste da nam
               Drmačić javi da će Uskoci ovamo k nama. I bolje je. Nas je mnogo, gora strma,
               besputna, a snijeg je sve pokrio, pa gdje ima gorska sirotinja za nas toliko hrane?
               Izjeli bi je. Još da vam i to kažem. Došao je od Samobora brat naš Bistrić. I reče
               nam da će Jastrebarčani i Okićani preko Mokrica k nama. Ne smijemo ih ostaviti. Zato
               čekajmo! Tako je bolje. Evo je davno minula rana misa, ali Uskoka još nema. Ako ih do
               podneva ne bude, poslat ćemo brata Bistrića prema Kostanjevici da vidi šta je. Je l'
               pravo?</p>
            <p>- Pravo! - odazvaše se seljaci.</p>
            <p>- A kako, brate Andrija - okrenu se Kupinić k Hribaru koji je za njim stajao - kod
               vas?</p>
            <p>- Sve od Boštanja do Radiča napelo je pušku. Samo čekaju pijetlovo pero.</p>
            <p>- Dobro, brate Andrija! - nastavi Niko - ponesi im ga. Kreni odmah. Nek se dignu u
               ime boga!</p>
            <p>- Hoću, kapetane! - odvrnu Hribar - zbogom, braćo, i dobra vam sreća!</p>
            <p>- A vi, ljudi - okrenu se Kupinić k puku pošto je Hribar otišao bio - ne gubite
               pameti, ne punite glave preko reda, ne maknite ruke od sablje. Da je red i mir, jer
               vrag gradi mreže po svim kutevima.</p>
            <p>U taj par povrati se postolar u kolo koje je ostavio bio, dižući visoko velik nož, a
               za njim donesoše dva seljaka na drvenu ražnju pečeno tele.</p>
            <p>- Gospodo! - zavika Planinec staviv se pred vatru, pošto su seljaci tele na zemlju
               stavili bili - gospodo, jer danas smo mi gospoda. Žao mi je da čekamo, ali vi velite
               da moramo. Dobro. Nu zato ne gubimo vremena. Jedanaesta je ura odbila, i da svoju
               siromašnu utrobu okrijepimo, poslaše purgari vama kapetanima na čast ovo pečeno tele.
               Gospodsko je, pogledajte mu gubicu. Dok nam sreća ne da našim šakama bubnjati po
               gospodskim leđima, brusimo nož za to gospodsko tele!</p>
            <p>- Brusimo! Brusimo! - vikahu seljaci, dok je postolar kapetana Fratrića silovito
               grlio i ljubio. Već posegoše seljaci za pečenim darom, ali ispriječiv se zagrohota
               Planinec:</p>
            <p>- Stanite! Hoćete li da taj pečeni velikaš bez svake parade pošeta iz ovog svijeta u
               naše duboke i široke želuce? Ne. Čekajte da ga opjevam.</p>
            <p>Zarinuv nož u pečena rebra, zapjeva postolar tankim glasom:</p>
            <p>- Magnifice, spectabilis domine! Circumdederunt me! Requiescat u želucu. Amen.</p>
            <p>- Amen! - udari sto grla u grohotan smijeh, i sve ljudstvo zabuči od veselja i
               radosti.</p>
            <p>- Amen! - zavika postolar kroz smijeh dižući visoko nož.</p>
            <p>Puška zagrmi. I kriknu krika. Šta je to? Puk se prenu. Kapetani skočišče. Postolar
               problijedi. I opet zagrmi puška, i druga i treća i deseta. »Vojska ide na nas,
               vojska!« čulo se s vana. Kao lav osovi se Kupinić, oko mu zabljesnu i zamahnuv
               sabljom zagrmi:</p>
            <p>- Naprijed, braćo! U ime boga!</p>
            <p>Kroz maglu plamti kod Ljeskovca vatra. Seljaci piju, vatra praska, dvojnice ječe,
               kolo se vije brzo, brže i brže! Veselo! Nadaleko nema gospodske vojske, a doći će
               braća! Veselo, ljudi! Slobodni smo! Veselo, braćo! Puška zagrmi.</p>
            <p>- Jao! Pomozi bože! - zavrisnu kolovođa i posegnuv za srce pade mrtav. I puče druga,
               treća puška. Šta je to! Kao divlja golupčad zaplaši se puk. Iz magle niču crne
               spodobe. Visoki su im kalpaci. To su Uskoci. Veselo! Braća idu u pomoć.</p>
            <p>- Stanite, braćo - viknu zaustaviv se starac - ne varajte se. Mi smo, vaša bra - - -
               plamen planu, seljak pade.</p>
            <p>- Oj, udri! Sijeci! Pali! - zaurla divlja vika, a iz magle izvali se crna četa za
               četom. Uskoci su to i hrvatski strijelci, a sred njih na konju barun Joško Turn.
               Strava spopa nenaoružani puk. Kao divlje stado bježi put Krškoga. Trijes za trijesom
               treska, zrno za zrnom huji, seljak za seljakom pada. Bježe seljaci, ali za njima lete
               đavoli Uskoci. Sad je gužva Krškom na ulazu, sad zamiče za pećine gdje je visoko
               nagomilan snijeg. Bubanj tutnji, na crkvi udara zvono. Sada doleti iz sela
               konjanik.</p>
            <p>- Stan'te braćo! branite se! Izdaše nas! Tucite! - zagrmi konjanik, kapetan
               Fratrić.</p>
            <p>Svjetina stade. Već planuše prve kuće Krškoga od uskočke ruke. Na ždrijelu mjesta
               čekaju seljaci napete puške, naperena koplja. Urličući kasa klupko Uskoka proti
               njima. Sad su blizu, na dohvatu. Grom zagrmi iz seljačkih pušaka. Klupko zadrhta,
               ovdje-ondje pada koji, ovdje-ondje porumeni snijeg. - Naprijed! - kriješti Turn,
               naprijed sagnute glave lete Uskoci i strijelci. Sad su si blizu. Kao bujica hrupe
               Uskoci, a seljaci stoje mirno. I opet tresne grom, i prve redove pokosi smrt. Ali
               mravom navru Uskoci, navru iz sela seljaci. Jedva prasne koja puška, jedva čuješ koji
               jecaj, ali urlik potresuje zrak. Sad je jedan do drugoga. Puška umuknu, handžar
               bljesnu, kosa sijevnu, zubi zaškrinuše.</p>
            <p>- Udri! - ori se Turnov hrapavi glas.</p>
            <p>- U ime boga! - grmi s konja Fratrić plamtećeg oka mašući sjekirom. Sad tresnu hrpa o
               hrpu, prsa na prsa, stopa se hvata stope, ruka ruke, šaka grla. Putem, za živicom, na
               obali zakipi krvavi boj. Četa se zaple u četu, bijesna se hrpa smota sa hrpom u jedno
               krvavo klupko, pa se rva, premeće, vrišti, stenje, kune, kolje i gine. Kao munja
               sijeva kroz maglu nož, kao zmija sikće zrakom kosa, nadaleko se razrva snijeg,
               nadaleko rumeni se snijegom krvavi trag. Turn mahnita i goni, lupajući mačem, čete
               svoje u sječu. Badava, seljak se ne da: gdje stao, tu pao, gdje stao, tu klao; ris se
               zagrizao u risa, ris kvači risa. Zaludu. Zemlja će pući, ali ris neće srvati risa.
               Jače i jače bije crkveno zvono, brže i brže tutnji bubanj. Ujedanput zaori sa sjevera
               trgovišta trublja. - Šta je to? K vragu! - zaviknu Fratrić - mi nemamo trublje. - Sad
               grme velike puške, sad treskaju male. Od sjeverne strane provali silna četa kranjskih
               konjanika. Obišla je goru da uhvati seljake s leđa. Visoko im se vije zastava,
               bijesno se ori trublja, na širokim klobucima igraju perjanice, i u zraku blisiču
               mačevi, lete ko bjesovi, a pred njima bihaćki kapetan Danilo Lasser od Vildeneka.
               Pred njih baci se Kupinić sa hrpom ljudi. Mahnito sijeku konjanici seljake, ali iza
               ograda, iz prozora sipaju seljaci u konjanike smrt. Sred mjesta stoji stara kula. Amo
               se zavuče Drvodelić sa petnaest pušaka.</p>
            <p>- Vidiš li toga pernatog vraga - reče Drvodeliću Nikola, sin brdovačkog kovača,
               pokazav na Lassera - čekaj! Taj je zec moj. - I naperi pušku i nagnu glavu. Tres! - i
               Lasser sruši se uzglavce, a bijesni ga konj povlači o stremenu kroz krvavi snijeg.
               Veselo klicanje zaori hrpom.</p>
            <p>- Ej, sred čela pogodih ga! - nasmija se garavi sin kovača - djeco, palite dalje! - I
               snova sipala se smrt s tornja u konjanike. Trećina ih pade, sjekira obori zastavnika,
               koplje proburazi trubača. Ali vrazi prodiru dalje u seljačko klupko, sjekući desno i
               lijevo. Kupinić kosi na konju kao mahnit. U lijevu je ruku ranjen. Ne mari, kosi
               dalje. - Udrite u ime boga. Ali eno sred sela pojavi se četa Uskoka i navali s leđa.
               Krišom provukla se uz vodu za kućama i prodre u mjesto. - Pali! - urliču Uskoci. -
               Sijeci! - viču konjanici. Svuda bjesni borba. Ne čuješ nego prasak, zveket i jauk.
               Još se drži na ulazu Fratrić. Crni Matijaš namjesti strijelce u veliku kuću kraj
               puta. Odanle pali, da se seljaci ruše kao snopovi u snijeg. Pobjesniše. - Razorite
               kuće! - viču i sjekirama hrupe na Matijašev zaklon. Jače zaori straga trublja. Jao!
               Uskok razmrska kundakom Fratriću glavu. Konjanici prodriješe, navale s leđa. Seljaci
               opkoljeni, stisnuti. Uskoci prodiru u kuće. Mjesto planu strašnim plamenom. - Palite
               topove! - zavika Turn. Munja planu, krupna zrna gruvaju i raznose cijele hrpe seljaka
               na komade. Seljaci bježe, a Uskoci lete urlajući preko krvavih lešina za njima i gone
               ih nožem u plamteće kuće, u hladnu Savu. Sve je palo, razbjeglo se, pohvatano. Vidiš
               li na humku zidanu kuću? Iz prozora viri gvozdena dvopuška. Tu se drži zadnja hrpica
               - pedeset ljudi, na čelu im Kupinić. Blijed je, krvav, ali mirno stoji kraj puške. -
               Juriš! Udri! - riče Turn, a bijesna rulja leti uz humak. I puče grom. Dvadeset Uskoka
               prebaci se u smrt, ali u taj par provali mačem u ruci Kupinić i cijela četa za
               njim.</p>
            <p>- U ime boga! Za staru pravdu! - kliknu kapetan. Ali sad shvati ga zrno - kleknu, i
               deset noževa rinu se u junačka mu prsa. Ni jedan od njegovih ne osta živ. Svi ležahu
               oko vođe pred plamtećom kućom.</p>
            <p>Turn pobijedi! Od divljeg urlanja potrese se zrak. Sad puče bijes - užasni zvjerski
               bijes! Hej, kako konjanici gone seljake na hrpe u Savu! A Uskok! Bubanj ga zove na
               okup. Mari on, ima drugoga posla. Jao, ako si imao kuću, planula je; ako si imao
               stoke, poklana je; ako si imao dijete, zadavljeno je; jao, ako si imao ženu - - -</p>
            <p>Podne je davno minulo. Zdrava je Marija. Sa tornja ječi zvono. Zvoni li na Zdravu
               Mariju? Zvoni li na vatru, na umiranje? Mrak se spušta na krajinu. Još lete vojnici
               po mjestu kao vuci tražeći plijen, vukući iz kuća zdvojne žene. Tu stoji sred snijega
               crno garište. Pred njim sjedi plačući majka, ondje liže još iz žitnice plamen. Nad
               mjestom povlači se dim. Kud ti oko siže, krvav je snijeg. Za svakom ogradom, po putu
               leže blijede, krvave lešine, u rukama im nož ili puška, a gdje je najveća hrpa, leži
               i mali postolar. Polovica seljaka poginu, malo ih pobježe. Ali dobro je mrtvima, jao
               živima koji padoše u šake Turnu, ta eno uz drveće privezani stoje, a međ njima
               kapetani Turković, Bartolić, Drvodelić. Jao njima!</p>
            <p>- Čekajte, psine - doviknu im Turn - za svaku kap plemenite Lasserove krvi po jedna
               pasja seljačka glava!</p>
            <p>Tiho im teku suze niz obraze, tiho teče Sava snježnom poljanom i nosi sa sobom
               stotine mrtvih Hrvata, nosi ih natrag u domovinu. Zar k majkama, k ženama, zar k
               djeci?</p>
            <p>Gospodin Turn je skupio pred crkvom vojsku.</p>
            <p>- Vođe seljačke gamadi - reče Matijašu - pošaljite sutra pod jakom stražom u
               Ljubljanu. Vi ćete ovdje ostati sa strijelcima, a ja ću sa ostalom vojskom, čim svane
               zora, u pomoć gospođi banici onamo u Hrvatsku. Ali čekajte - završi obrštlajtnant -
               obilježiti valja kuje koje proti nama digoše glavu. Svakomu odrežite nos i lijevo
               uho, i nek nose taj znamen ostalima na strah.</p>
            <p>Kroz maglu vidiš čislo lomača, oko vatre čuče hrvatski pješaci, kranjski konjanici,
               pa piju, pa pjevaju, pa igraju kolo. Misliš da je Ivanje. Kroz mrak čuješ užasni krič
               jadnih sužnjeva, koje krvavo bilježi uskočki nož. Ali nad rumenim plamenom, nad
               snježnom pustinjom vije se crni gavran i grakće: »Ej, stara pravdo! Ej, slobodo, gdje
               si? Pod tuđim gospodarom za tuđeg gospodara ubi Hrvat Hrvata, Slovenac Slovenca, brat
               brata! Ej, veseli se, gavrane crni! Tebi je ostalo njihovo srce! Ti ćeš im piti crne
               oči!«</p>
         </div>
         <div type="chapter">
            <head>XXXIV.</head>
            <p>Dne sedmoga veljače 1573, kad je na tornju Svetoga Kralja odbilo podne, ulazile su
               silne konjaničke čete u mirni Zagreb, gdje je ionako vrvjela sila banskih pješaka.
               Pred konjaničkom četom jezdijaše na bijelcu gospodin Gašpar Alapić, od smrti Franje
               Slunjskoga namjesnik banski, pod tvrdim oklopom i gvozdenom kacigom nad kojom je
               igrala bijela i modra perjanica. Gašpar bijaše blijed, sustao, konj i oružje blatno,
               a i konjaničke čete umorne, konji izmučeni. U nerednim hrpama kasahu za namjesnikom
               modri slobodnjaci Barbare Erdödice, zeleni kopljanici pod zastavom zrinjskom, i
               turopoljski plemići, a zadnja četa tjerala je pred sobom hrpu bosih, blijedih i
               odrpanih seljaka, svezanih užetom. Konjaništvo dođe petrinjskom cestom do trga
               Harmice i tu se razvrsti u redove, a svezane seljake dočeka biskupska straža i povede
               ih u biskupski dvor. Upravo htjede Alapić prebrojiti četu kad od kaptolskih vrata
               doleti Ladislav Plovdin, kapetan banskih husara, te reče pozdraviv Alapića:</p>
            <p>- Velemožni gospodine! Prečasni gospodin ban, dočuv da stigoste u grad, zakazuje da
               smjesta dođete u njegov dvor.</p>
            <p>- Dobro je, gospodine Ladislave! Namah ću s vama - odvrati lijeno Alapić; zatim
               kriknu oštrim glasom; - Junaci! Pričekajte ovdje dok stigne zapovijed od gospodina
               bana. - I bocnuv konja poleti Alapić put kaptolskih vrata.</p>
            <p>U palači biskupskog dvora sjeđaše čelo dugog stola zamišljen i mrk biskup Drašković
               premećući pisma, a uz njega podban, potprabilježnik Petričević, veliki župan
               zagrebački i varaždinski, živo raspravljajući, a naoko stajahu kapetani haramija,
               časnici banskih husara i brkati vojvode Uskoka. Kad zazveknuše na pragu mamuze maloga
               Gašpara, prenuše se svi, a biskup dignu se na noge i, koraknuv prema vratima, pruži
               Alapiću obje ruke.</p>
            <p>- Ave, viteže šikloški i kerestinački - pozdravi ga biskup - hvala vam, junače naš!
               Da nam sreću nosite, već sam čuo. Sjednite, umorni ste.</p>
            <p>- Bogami, jesam - pokloni se Alapić skinuv kacigu i obrisav sa čela znoj. - I nije
               čudo, reverendissime - nastavi sjednuv do bana - ako i jučerašnji dan nije za svetak
               upisan u koledar, crven je bio, tako mi duše.</p>
            <p>- Pripovijedajte - reče biskup - ali ne - dođite u moju sobu, a vi, gospodo, čekajte
               tu moju daljnju zapovijed.</p>
            <p>U banovoj sobi zbaci Gašo oklop i oružje, sjede k peći i, dočim je Drašković po svom
               običaju šetao amo i tamo, prihvati mali Gašo prebaciv noge:</p>
            <p>- Nema tu šale, reverendissime, po svim krajevima zakipila je mužadija kao vrela
               voda. Ide na nas. Da vam kažem ukratko. Okić, Samobor, Jastrebarsko, Kerestinec i
               draganićki kosturaši planuše na moju sestru u onaj hip kad Brdovčani provališe preko
               Sutle. Kao grom stignu mi taj glas. Sestra mirila je kmetove. Badava. Sestra je
               molila Turna nek joj pošalje Uskoka iz Žumberka, ali Turn reče da mu ih samomu treba,
               i da se i oni nekako bune. Psine kmetske zapališe joj Kerestinac. Dvije ih se tisuće
               skupiše da idu u Uskočke gore i dalje u Kranjsku. Tad pljunem ja u šake. Skuckam
               Turopoljaca, skupim sestrinih slobodnjaka, uzajmim si od gospodina Zrinjskog
               konjanikâ, pa put pod noge. Bilo je lakše negoli mišljah. Za prvo nijesu imale hulje
               dosta pušaka. Za drugo pomože mi varka. Neki Metljičanin Matija Doročić dođe k meni
               iz Kranjske i dojavi mi sve što se snuje. Imao je u seljačkoj vojsci kapetana Nikolu.
               Toga predobi moja kesa, a seljaci mišljahu da im je bog. Niko nagovori seljake da ne
               idu u goru, već preko Samobora ravnicom u Kranjsku. Ja rastrubih da idem u
               Jastrebarsko, a zaklonih vojsku u šumi kod Kerestinca. Jučer zorom prođe onud
               mužadija bezbrižno na hrpe kao što marva. Tad, reverendissime, provale moji konjanici
               kao vragovi, pa udri po stoki i sprijeda i straga, da ih je ležala puna ravnica. Tri
               sata mlatismo po njima, šest stotina posjekosmo, ali i nas je to koštalo pokoju glavu
               jer su kmetovi grižljivi kao psi. Potlje bijah u Mokricama; tu nađoh Turna i njegovu
               četu, koja prekjučer razbi buntovnike kod Krškog. Htjede nam doći na pomoć, ali nam
               ga nije trebalo.</p>
            <p>- A Gregorijanec? - zapita biskup.</p>
            <p>- Sjedi u kaši koju si je sam skuhao i pri tom se spekao. Prije bijaše bijesan pas,
               sada maše repom ko vižle.</p>
            <p>- Zlotvor, on nam baci kraljevinu u krv. A Uskoci?</p>
            <p>- Mirni su sad. Bilo je već da će pristati uz seljake. Ali Turn dođe na vrijeme. Baci
               im nekoliko kesa cekina u ždrijela, uhvati kolovođu bune Nožinu koji se je s Ilijom
               pobratio bio, povješa trojicu i dade jednoga popa mušketirati, a sad su mu Uskoci
               vjerni. Ali još nije vražjoj ludoriji kraj. Bojati se je za Novo Mjesto, Metliku,
               Ozalj. Sve do Celja gori plamenom. Štajerske i kranjske barune trese groznica. Kras i
               Gorensko se muti, a kuga siže i u Korušku. Gospoda gorička, tršćanska i koruška snube
               vojsku, a u Kranjskoj i u Štajeru diže se zemaljska obrana.</p>
            <p>- Znam - reče biskup ljutit - pisali su mi Štajerci, a i car i nadvojvoda Karlo.
               Bijede me da ništa ne radim. Duše mi, ja sam te banije sit. Koliko puta pisah neka
               sud makne Taha, tu pošast naše kraljevine, koji je svoj krvariji kriv. Pa nijesmo li
               poslali kralju Keglevića i Brzaja tražeći pomoć proti seljacima? I opet ništa. Zakleh
               krajiške generale Vida Haleka i Auersperga da nam dadu krajiške vojske. Ne damo,
               odgovoriše, dok ne dođe carska zapovijed. A zapovijed ne dolazi, i gotovo mislim da
               je Nijemcima milo da nas seljaci kolju. Pa ja sam kriv, ja? I eto čujte! Sad gdje
               teče tolika nevina krv, gdje sva kraljevina plamti, gdje se buna širi do Varaždina i
               Križevaca, sad dobih carsko pismo da uvedem Heningovicu u pol Susjeda i da gledam da
               Taha sklonem neka za novce ostavi i drugu polovicu. Je li tomu trebalo devet godina
               dana?</p>
            <p>- To je politička mudrost - nasmiješi se Alapić. - Duše mi, ja mlatim po seljacima
               nemilo; mi ih moramo potući do nogu jer se dižu na plemstvo, ali srce me boli kako
               zdvojni narod gubi glavu. Da je više pravednosti negoli milosti, moglo je i bez toga
               biti.</p>
            <p>- Da domine Gašpar, nijesam ni ja čovjek od kamena, ali iskorijeniti valja taj
               otrovni drač do kraja jer se radi o glavi cijeloga plemstva, jer je sotonski duh ušao
               u kmetove. Videći da od Nijemaca nema pomoći, sazvah zemaljsku obranu kraljevine
               Slavonije u Zagreb; zato pozvah i vas amo. Vi morate voditi vojsku. U Zagrebu skupih
               pet tisuća birane vojske, haramija, Uskoka, banskih husara i bombardira. I vi ste
               lijepu četu doveli. Pa krenite u ime boga na put i to odmah sutra.</p>
            <p>- Sutra već?</p>
            <p>- Da - odgovori odrješito biskup - kod Stubice i Zlatara skupilo se šest tisuća
               seljaka, a vodi ih Stubičan Matija Gubec. Sav puk čeka sve do Međimurja, a ako se
               Ilija Gregorić iz Štajerske priključi Gupcu, zlo po nas! To valja zapriječiti. Zato
               ne počasite časa. Dokažimo da sami možemo svladati bunu, da smo tu gospodari i da nam
               ne treba pomoći Nijemaca.</p>
            <p>- Bene, reverendissime, budi po vašoj zapovijedi. Sjutra krenut ću na Stubicu, ali
               sutra o podne. Nek počine vojska, a i mojim grešnim kostima treba mira.</p>
            <p>Za jednu uru orile se trublje, gromorili bubnjevi po zagrebačkim ulicama. Iz
               biskupskog dvora poletješe časnici k svojim četama da im doglase neka se svatko
               spremi na sutrašnji dan, jer da će vojska krenuti na sjever.</p>
         </div>
         <div type="chapter">
            <head>XXXV.</head>
            <p>U kotlini među bregovima stoji stubička dolina. Zdesna i slijeva teče usporedno gora,
               slijeva strmija, zdesna spuštajući se prema dolini u brežuljke. Ušće je doline kod
               Stubičkih toplica šire, ali je dalje gora bliža, dolina uža; a podalje za selom
               Gornjom Stubicom, nad kojim se uspinje na brdu Tahov grad, stiče se gora, prestaje
               dolina. Snijeg je pokrio kraj. Puni su ga bijeli valoviti visovi po kojima se penju
               male kućarice, puno ga je drveće, puni krovovi seljačkih kuća. U toj dolini, po tim
               brežuljcima leži kod crkve svetoga Petra Gupčeva vojska, šest tisuća seljačkih glava,
               čekajući Iliju Gregorića i njegovu četu.</p>
            <p>Zimska je noć, oblaci viju se nebom, vjetar huji po dolu i gori, a crni mrak pokriva
               svijet. Iz mraka niču poput iskrice luči u seljačkim kućama, po dolini gore vatre
               seljaka koji stisnuti u klupko oko plamena poniknute glave spavaju. Pokadšto mine
               kraj vatre konjanik da pregleda spavajuće čete, i umine brzo u mrak, a od časa do
               časa razliježe se noću zategnuti usklik straže: »Oj!« i odjekuje dalje dolom i gorom.
               Na vršku naproti Toplicama stoji klijet. Tu je prva straža, pred vratima stoji
               zataknut visok kolac, na vršku mu snopić slame, a u klijeti nadnosi kapetan Andrija
               Pasanac ruke nad vatru i gleda u plamen, po zemlji mu leže momci, a kod otvorenih
               vrata bulji seljak, ogrnut kožuhom i držeći pušku, u mračnu noć. Na položitu
               brežuljku podno desne gore, gdje je dolina najuža, stoji starinska crkvica, a oko nje
               ističu se iz snijega drveni križevi. To je groblje, a odavde možeš pregledati cijelu
               dolinu. Sred groblja vijori se velika bijela zastava sa crnim križem, oko groblja
               diže se nasip od zemlje, a za njim stoje na kotačima četiri gvozdena topa. Vrata su
               otvorena, u crkvici gori luč. Po podu je prostrt kup slame, a na njemu gunj. Tu spava
               djevojka. Savila je suhe ruke pod glavu, a blijedo uvelo lice okrenula je prema luči.
               To je Jana. Do nje sjede dva čovjeka, jedan pristar, prosijed, ali je duša mlada, oko
               mu sijeva, čovjek sjedi na kamenu. Na crnom kalpaku vije mu se visoko pero, bijeli se
               srebrni krst, na prsluku bliješte mu srebrne spone, fin kožuh pada mu niz ramena, a
               lakte upire u široku, srebrom okovanu sablju. To je Gubec. Pred njim na zemlji sjedi
               mlad, blijed čovjek, Mogaić, savio je ruke oko koljena i upire oči u vojvodu.</p>
            <p>- Nikakva glasa od Ilije - progovori Gubec - a reče da će mi javiti sve. Da l' zna da
               su naši ljudi kod Kerestinca potučeni? Zlo je. Bila je izdaja. Ta da! Tko će te
               najprije izdati. Tvoj čovjek. Ali neka - podignu seljak glavu - još stoji Ilija i
               Matija i gospoda dršću. Znam. Groznica ih trese kad im doviknemo da smo ljudi.</p>
            <p>- Ujače! - reče Mogaić - ti si čovjek, divan čovjek, ti vrijediš više od grofa. Puk
               te drži za sveca. A znaš li šta ću ti reći, na što ne slutiš. Kapetani su imali
               dogovor.</p>
            <p>- Dogovor? Bez mene?</p>
            <p>- Bez tebe, radi tebe! Dogovoriše se da će te sutra postaviti kraljem. Ovjenčat će te
               krunom, ti vladaj seljaku.</p>
            <p>- Kapetani su poludjeli. Je l' svaki poštenjak zaslužio da je kralj? A nema li sto
               boljih od mene? Na svijetu ima samo jedan kralj!</p>
            <p>- Tko?</p>
            <p>- Bog! - Njegvo je žezlo, njegvo carstvo svijeta. Poludjeli su kapetani, velim ti. To
               im reci u moje ime. Zar smo se digli i glave svoje na kocku vrgli da se igramo špana
               i kralja? Šta će nam to? Trgli smo mač da uzmognemo slobodno disati ko i drugi ljudi,
               da nam srce smije veselo kucati po volji, digli smo se na noge da uzmognemo slobodno
               nositi glavu po svijetu, da ne gledamo ropski u zemlju pred čovjekom koji se je rodio
               iz slabe utrobe kao što mi. U božjim je rukama naša sreća i nesreća. Ufam se u boga
               da ćemo svladati. Ali ako na naše glave i dođe zlo, nijesmo zaludo prolili krv.
               Hiljade godina tekle su preko svijeta, a svijet je bludio u poganskoj tmini. Ali
               napokon dođe spas, dođe božji sin i nauči nas da mora čovjek čovjeka ljubiti kao brat
               brata. Neka nas zgaze gospodska kopita, neka se utisne u naše čelo mučenička kruna,
               naša krv biti će sjeme boljega časa, naša krv vapit će do boga, i osvanut će dan gdje
               bude i palači i kolibi jednaka pravda; ali boriti se moramo, boriti do zadnje kapi,
               nek se vidi da je i naša šaka jaka, boriti se moramo ako i padnemo jer se pošten
               čovjek ne brine samo za sebe već i za one koji će poslije njega doći. Ta ne može
               svatko brati plod s drveta što ga je zasadio. Uzdajmo se, sinko, za unučad i
               praunučad našu.</p>
            <p>Mladić slušao je poniknute glave riječi vojvode, ali u tren zagrmi s daleka muklo
               puška. Gubec podignu glavu, a Mogaić poleti na vrata.</p>
            <p>- Ujače - viknu - pred Pasančevom stražarnicom planula je slama, znak pogibelji. Da
               probudim vojsku?</p>
            <p>- Pričekaj! - reče Gubec - da čujemo kakav je došao glas.</p>
            <p>Za četvrt ure dohrli k crkvici ljudina Pasanac, a s njim malešan kržljav čovuljak u
               kožuhu pod šubarom, prevučenom preko ušiju.</p>
            <p>- Kapetane! - uhvati Pasanac ražaren vođu za ruku - evo ovaj čovjek provukao se preko
               gore iz Zagreba i nosi ti glas.</p>
            <p>- Šta nosiš? - zapita Matija dignuv se na noge.</p>
            <p>- Zagreb je pun vojske - dahnu kržljavac otrusiv s brkova led. - Alapić je jučer
               došao iz Jastrebarskoga pa ide sad na tebe. Te noći krenuo je iz Zagreba.</p>
            <p>- Ej, pa dočekajmo ga u božje ime! - reče kapetan - koliko ima?</p>
            <p>- Bit će više od pet tisuća.</p>
            <p>- Kakvih?</p>
            <p>- Ima banovaca, slobodnjaka, husara, Uskoka, ima i velikih topova.</p>
            <p>- Dobro - kimnu Gubec. - Đuro, probudi vojsku!</p>
            <p>Mogaić zapali u hipu šibu, poleti k topu kod ograde - munja planu u noć, grom
               zatutnji kroz bregove. U jedan hip zabljesnu cijeli dugački niz slamnatih snopića po
               dolini i brdinama. Kod najbliže čete puče puška, a prvoj četi ozva se druga, treća,
               sve dalje i dalje. Pastirski rog zaruknu oduljenim zvukom kroz noć, a bubnjevi mrmore
               dolom. Sve glasnije razabireš viku, a crne spodobe lete na konjima kraj vatre; u
               kotlini gorskoj kao da zavriješe crni valovi. Na groblju, skupi se stubička četa,
               ljudi neveliki, suhi, oštra lica ali đavoli, za pojasom su im sjekire, u ruci puške.
               Vodi ih Pavao Brezovački, mještanin stubički. Sad dođe i dvadeset ljudi pristarih ali
               jakih, seljaci iz raznih krajeva, isluženi banovi bombardiri. Svaki pristupi k svojoj
               lumbardi. U crkvici sjede na zemlji oko Gupca kapetani: Andrija Pasanac, Đuro Mogaić,
               Vinko Lepoić, plećat ošišan momak malih očiju, smiješećeg se lica, Niko Pozebec,
               lijep mladić modra živahna oka, Grga Vagić, vikač iz Oroslavja, i Pavao Brezovački iz
               Stubice.</p>
            <p>- Braćo - dignu se Gubec - gospoda idu na nas. Gašpar Alapić ih vodi. Sutra bit će
               krvi. Zasukati treba rukave. Dosta nas je, hvala bogu, neće nas pokositi jednim
               mahom. Ako bog da, mi ćemo njih. Pozvao sam vas da vam to javim, da upremo ljudski
               ruke prije nego nas zaskoči vrag. Jeste li digli sve čete?</p>
            <p>- Jesmo, sve je na nogama, pod oružjem - ozva se Pasanac.</p>
            <p>- Dobro, braćo - produlji Gubec - sad da se bratski dogovorimo kako da se
               razdijelimo, kako da udarimo, kako da se branimo.</p>
            <p>- Ja mislim - viknu Vagić lupiv po širokoj sablji - da svi skupa idemo proti
               njim.</p>
            <p>- Gdje ti je pamet, Grga - zavrti Brezovački glavom - hoćeš li bijesnoga bika
               uhvatiti za rogove da te baci na zemlju?</p>
            <p>- A što misliš ti, vojvodo - zapita Pozebec Gupca - ti si najpametniji. Neka Matija
               govori. Je l', braćo?</p>
            <p>- Govori! - viknuše kapetani.</p>
            <p>- Ja mislim ovako. Vojska ide od Jakovlja i mora kraj crkve Svetoga Petra nizbrdo u
               stubičku dolinu. Ustaviti je ne možemo, niti dočekati pod brdom. Mi dolje, oni gore,
               bilo bi ludo, otplahnuli bi nas kao bujica. Kraj Toplica je dolina široka, ondje ih
               ne smijemo dočekati. Oni imaju mnogo konjanika, mi malo. Moramo ih dobiti među gore u
               kliješta, tu smo mi gospodari, oni će se gužvati, konji motati, a mi po njima.</p>
            <p>- Pravo je tako - potvrdi Pasanac.</p>
            <p>- Ja mislim da se razdijelimo tako. Pasanac ostaje na vršku kod svetoga Petra, sa
               svojim strijelcima. Kad bude silazila niz brijeg vojska, pali po njima dok možeš, pa
               uzmakni onda k nama. Kod Toplica nek stoji Vagić i konjanici. Malo se pobij, ali
               nemoj ludo, već uzmiči i namami ih među brda. Pozebec stajat će po brežuljcima na
               lijevoj strani; ja, Mogaić i Brezovački ovdje na desnim brežuljcima, a Lepoić nek se
               zavuče u mjesto Stubicu gdje za šancem kod potoka stoje velike puške. Kad vojska
               provali za Vagićem i dođe u klanac, vi s brežuljka sipajte iz topova vatru, a u
               mjestu pozdravi ih ti, Lepoiću; mi ćemo se spustiti s oba boka, pak stisnuti
               gospodske junake u našoj gruboj šaki. Je l' pravo, braćo?</p>
            <p>- Dobro, vojvodo - potvrdiše svi.</p>
            <p>- Dan se bijeli, braćo! - dignu se Gubec - na noge! Vrijeme je. Da bog dâ sreću!</p>
            <p>Kapetani iziđoše iz crkvice; na istoku se bijelio dan, oblaci se rasplinuše, kruća
               bijaše zima. Samo Mogaić zaosta u crkvici. Dogorijevajući igraše luč na licu
               spavajuće djevojke. I junak kleknu, nadnese se nad nju i šapnu poljubiv je u čelo: -
               Danas je tvoj dan, Jano moja. Pomozi nam bog! - Otrv suzu, iziđe Đuro za drugima.</p>
            <p>- Zbogom, Matija! - stisnu Pasanac vojvodi ruku - ja idem na svoje mjesto. Zbogom,
               braćo, sretno se sastali.</p>
            <p>U dolini pod brežuljkom stoje razrijeđene čete, po visovima straže, konjanici,
               pješaci pod puškama, kopljem, hrpa do hrpe, glava do glave; sve nijemo preda se
               gledajući, ali ozbiljni, odvažni ljudi. Sad se izvi na nebo rumena kruglja - sunce.
               Visoko vijala se o prvim sunčanim zrakama krstašica zastava. Jutarnje svjetlo
               plamtjelo je na tim mrkim bradatim licima, na svijetlom oružju, jutarnje svjetlo
               steralo se nad glavama kapetanâ koji pod zastavom u kolu stajahu na brežuljku, a sred
               njih ljudina Gubec, komu se od mladog sunca perjanica rumeni a srebni križ na kalpaku
               bliješti. Ljevica uštapi se u buzdovan, desnica mu počivala na srcu, a ozbiljno tamno
               oko upiralo se u seljačku vojsku. I probesjedi glasovito, da se je orilo preko
               seljačkih glava:</p>
            <p>- Braćo moja! Evo na istoku izlazi sunce, slavan sijeva nad gorom dan i gleda nas tu
               pod zastavom svetom, gleda nas, taj zgaženi hrvatski puk pod puškom i sabljom. I pita
               nas: zašto ostaviste ralo i plug, ženu i djecu, što stojite na snijegu i ledu? Oj,
               bijeli dane! Crna nas nevolja pogna amo, sloboda nas zove, sveta sloboda! Pošteni
               smo. Raskršismo lance i skovasmo sablje, razlomismo pluge i skovasmo koplje. Ljudska
               je pravda propala. Mi je dižemo opet, mi bijedni kmetovi, i vapijemo da se do boga
               čuje: »Slobode nam daj, pravice nam daj, o bože, i mi nosimo neumrlu dušu i spodobu
               božju, i mi smo tvoja djeca!« Za slobodu smo se digli, i svaki je nosi u srcu, u
               ruci. Gospoda idu na nas, silna se vojska valja na nas da nam iščupa srce, da nam
               zgazi poštenje, i sad će zasinuti na onim vršcima njihovo svijetlo oružje. Ali ne
               bojte se bljeskanja njihove sablje, uz njih je sila i bijes, uz nas je pravo i bog.
               Budite ljudi, dignite čelo, danas nek se vidi što vrijedi šaka seljaka; budite ljudi,
               tvrdo stojte na mjestu, bijte ko grom, da se vidi što čini sloboda roba! Bijte se
               slavno jer se bijete za ženu, za djecu, za majku i oca, za svetu pravicu. Tu valja
               živjeti ili mrijeti. Bijte se da svladate, jer ako padnete pod gospodski jaram - jao!
               Ni đavo u paklu ne zna te muke što će ih gospoda smisliti za vas: svaki dan će vam
               donijeti novo prokletstvo, svaka noć nove muke, i molit ćete boga nek pukne pod vama
               zemlja koja vas nosi. Zato se ne dajmo živi do zadnje kaplje. Ja ću vas voditi i
               kunem se na ovu svetu zastavu da ću uz vas biti dok bude u meni duše, da ću život
               dati za svetu slobodu. Hoćete l' vi?</p>
            <p>- Kunemo se - zagrmi usklik dolinom.</p>
            <p>Tad skoči Vagić pred Gupca i viknu dignuv sablju:</p>
            <p>- Matija! budi nam kraljem!</p>
            <p>- Umuknite! - zagrmi Gubec - ja neću biti nego slobodan čovjek! Ali sjetimo se Kralja
               nebeskoga, k njemu uzdignimo srca!</p>
            <p>I skinuv kalpak kleknu vojvoda, klekoše kapetani, kleknu cijeli puk. Gubec reče:</p>
            <p>- Bože pravedni! Bože milostivi! Evo na tvrdoj zemlji kleče pred tobom tvoja uboga
               djeca. Iz dubine srca svoga vapimo k tebi: Smiluj se, usliši nas, oslobodi nas.
               Otvoreno je pred tobom naše srce, ti vidiš da smo pravednici. Raskrili nad nama
               milostive ruke da budemo slavni pod tvojom zastavom. Oslobodi nas! Amen.</p>
            <p>- Amen! - zamrmori svjetinom. - Amen! - šapnuše blijede usne Janine, koja je
               sklopljenih ruku klečala kod crkvenih vrata i buljila u Matiju Gupca.</p>
            <p>Od istoka puče puška, po vrhovima sijevnu gospodsko koplje.</p>
            <p>- Na noge, braćo! - skoči Gubec. - Gospoda idu! Dobro nam došla! Na noge! za staru
               pravdu, za svetu slobodu u ime boga!</p>
            <p>*</p>
            <p>Od Jakovlja bruji čudan šum, kao more, kao oluja. Tu valja se vojska polako, gmiže
               kao crna teška neman po snijegu. Blizu svetoga Petra pojavi se četa banskih husara,
               držeći sablju u ruci. Lagano idu gledajući desno i lijevo. Sad su na nizbrdici pod
               strmim brežuljkom. Tu stoji klijet. Jedan, dva, tri puta planu iz klijeti, jedan,
               dva, tri konjanika svališe se u snijeg. Ali veća četa doleti. Iza živice kraj klijeti
               pomaljaju se seljačke kučme. - Pali! - viče Pasanac, a olovna tuča praskala je u
               husare obarajući jednoga za drugim. Husari uzmakoše. - Čujte! - reče Pasanac - bubanj
               ide, to su pješaci, jeste li pripravili sve? - Jesmo! - Uz bubnjavu pojavi se na
               cesti jaka četa surih haramija. Iz klijeti planuše puške, prvaci haramija smotaše se
               u snijeg. - Juriš! - viknu poručnik vojnicima, i kličući počeše pješaci penjati se uz
               brdeljak, ali s vrška prasnu, prasnu i prasnu: vojnik za vojnikom skotrlja se kao
               lopta od snijega. - Juriš! - viknu poručnik i sruši se ranjen. - Juriš! - izdisaše u
               snijegu. Snova udariše vojnici. Sve je tiho. Ha! valjda hulje nemaju praha. Oj! Oj!
               Sad se propeše na brijeg, u klijet. Zatvorena razvališe vrata. Evo seljaci bježe. Eto
               iz klijeti dobar je nišan. Klijet je puna vojnika. I grunu grom, orijaški plamen
               zabljesnu, klijet i četa odleti uvis, a ruke. noge, glave, oružje vojnika spusti se
               poput dažda na krvavi snijeg. Pasanac ih dignu lagumom uvis. Strah i jar spopade
               vojsku.</p>
            <p>- Naprijed - zakriješti Alapić doletiv na konju do prvih četa. Vojska se protura
               dalje. Kao crna rijeka razlijevale se čete niz brijeg, konjanici lagano napredujući
               cestom, pješaci držeći pred sobom pušku u raštrkanim hrpicama, a odostrag topovi
               vučeni od volova a podupirani od ivaničkih bombardira. Sada se rasu vojska na polju
               kraj Toplica pred ušćem prodola.</p>
            <p>- Zaustavite čete - doviknu Alapić zapovjednicima, leteći uz redove - eno za
               Toplicama stoji jaka četa seljaka u polju. Valja na oprezu biti. - Trubač uz Alapića
               zatrubi. Za kratak čas skupiše se zapovjednici četa oko vojskovođe.</p>
            <p>- Gospodo - reče - molim vas, pazite na čete svoje da se ne osramotimo. Seljaci su
               bijesni i dobro oružani. Sad me poslušajte: pješaci, haramije i Uskoci stavit će se u
               srijedu, na desnom i lijevom krilu konjanici, zdesna, gospodine Plovdine, vi sa
               banskim husarima, slijeva gospodin Arbanas sa Turopoljcima i gospodin Farkašić sa
               zrinjskim kopljanicima; lumbarde slijedit će straga. Pješaštvo postupat će ravno
               naprijed, a konjanici navalit će sa strane. Sad neka vojska dvije ure počine - zatim,
               što bog da. Postavite međutim prednje straže, gospodo!</p>
            <p>*</p>
            <p>Moglo je biti oko devet ura prije podne, a dne 9. veljače 1573, kada bubnjevi
               zatutnjiše i trublje zaoriše po redovima zemaljske vojske. - U red! Oprez! - ozivahu
               se glasovi časnika koji su uzdignutom sabljom stojali pred svakom četom. Kao srebrno
               klasje igrali nizovi pješačkih pušaka i sulice o zimskom svjetlu. Veselo trepetahu
               perjanice konjanika. Alapićev trubač zatrubi, a za njim sve trublje, zastavnik
               podignu bansku zastavu, a za njim druge čete svoje zastavice.</p>
            <p>- Naprijed! - zapovjedi Alapić, i naprijed stupaše vojska, raskriljujući se dalje i
               dalje, prijeteći zahvatiti u kliješta Vagića. Već poče pušketanje prednjih straža.
               Iza drveća gađahu seljaci na konjike. Slijeva za Toplicama poleti gospodin Arbanas
               kroz grmlje i trnje sa Turopoljcima da zahvati Vagića zdesna. Veselo skakutahu
               plavetni plemići naprijed, ali u zao čas. Iza opkopa od snijega prosu se na njih
               smrtna grmljavina, i konjanici uzmakoše glavnoj vojsci. Življe nahrupi Plovdin,
               banski husari sunuše kao strijele u lijevo krilo seljaka, ali na pol puta baci se
               pred njih četa seljačkih konjanika. Ljuto tresnu četa u četu, gotovo se zapleše, ali
               za malen čas smotaše banovci, sijekući sve na križ, seljačke konjanike: svi padoše
               mrtvi u snijeg. Brže je grmio bubanj, češće zadrla trublja. Već i praskaju puške.
               Vagić uzmiče sve brže i brže, reć bi da bježi prema ušću. Hura! Za njim leti Plovdin.
               Sad se već gužva Vagićeva četa prema ušću doline. Husari su blizu, ali u mig okrenu
               se seljačka četa prosuv iz pušaka vatru u husare, a sa strmog brežuljka udara Pozebec
               iz dviju lumbarada krupnim zrnom u gomilu banovaca. Nu ne mari Plovdin, husari padaju
               kao snopovi, ali husari sijeku i tišću se naprijed a pred svima zapovjednik. -
               Naprijed, junaci! Udrite seljačke psine! - zapovjedi kapetan i da zamahne na Vagića,
               ali novi prasak seljačkih pušaka prorijedi četu, i zrno prosviri junaku Plovdinu
               prsi, te izdahnu pod kopitom vlastite čete. Živo usklikoše seljaci videći gdje je
               husarski kapetan pao, a konjanici klonuše za čas.</p>
            <p>Alapić, jureći na konju sred gustih četa pješadije, porumeni od gnjeva. Oko mu
               plamćaše, usnice drhtahu. Istrgnuv banski stijeg zastavniku, zamahnu mačem i
               zaviknu:</p>
            <p>- Naprijed! Udrite, kukavice! Sramota! Vi da ste junaci, pa se plašite tih torbaša,
               tih prostih palikuća koji su utekli od pluga da robe. Naprijed, konjanici! Naprijed,
               Uskoci! - Nad uskom dolinom steralo se sunce, daleko bliještio je snijeg, a danje
               svjetlo blistalo je po svijetlom oružju tisućglavog šarenog roja koji se je u toj
               kotlini gurao, turao, komešao, krvario na život i smrt. Ko bura prohujiše spuštenih
               sulica zeleni zrinjski konjanici, metući ispred sebe čopore kmetske, ali iza svake
               jame, iza svakog grma, iza svakog drveta planu puška za puškom i svali po jednog
               konjanika. Brzim kasom prodriješe mrki Uskoci pod kalpakom u prodol. Kabanice im se
               crvenile ko divlji mak. Vodio ih Strahinić. Ali sa pokrajnih humaka ruknu top za
               topom, zrno sunu u gomilu koja se začas rasprši, začas opet stisnu. Dođoše do drvene
               kolibe kraj puta. Tri puta udariše jurišem, tri puta klonuše, četvrti put prekrili
               silesija kolibu kao mrav i podavi sve seljake. Polaganije u gustim redovima koracaju
               haramije spuštene puške. Modri Turopoljci tiskaju se uz njih na konjima. Pri zavoju
               ceste kraj šumice bace se pred plemiće konjanici seljaci, i u hip kresnu sablje
               unakrst kao vatrene zmije, a buzdovani padaju kao gromovi na lomne štitove. U šumici
               kleči za svakim drvetom seljak, mjeri, obara, obara i mjeri, konji se propinju,
               konjanici padaju. Dolinom kipi amo-tamo valovito more glava, nad glavama sijeva
               oružje ko srebrna pjena nad talasima. Sad je sva banska vojska ušla u dolinu. Alapić
               viče, Alapić goni: - Naprijed, naprijed! - Sad prevališe banovci polovicu klanca
               tiskajući ispred sebe Vagićeve čete. Sad su blizu mjesta Stubice. Ali Vagićevi krenu
               letimice nalijevo, krenu nadesno, i pred gustom banskom vojskom niču za potokom
               visoke zemljane ograde na kojima stoji Lepoić sa deset topova i 2000 seljaka. Deset
               plamena planu, deset gromova grunu, bijeli, zlatoliki dim sunu po zemlji, male puške
               praskaju, strijele sikću. Prva uskočka četa nije nego mrtvo, krvavo klupko. Redovi
               haramija klonu, konjanici smotani u divlji čvor uzmiču. - Bombardiri naprijed! -
               ruknu Alapić. Iza guste ograde vrta sijevnu jedna gvozdena cijevština za drugom na
               šanac, brijući sa braništa seljačke glave. Dim se skupi na razbojištu ko ogroman
               oblak iza kojeg tek razabireš pocrnjele, krvave ljude kako pale i bjesne. - Juriš! -
               zapovjedi Alapić. I pješadija sunu na šanac, gmiže po zemlji, penje se uz ljestve,
               hvata se noktima, urliče, pada i stenje. Sad - sad se razlijeva bijesna mužadija
               leteći u gustim čoporima niz bregove zdesna i slijeva u bokove banovaca; od crkvice
               grnu Stubičani, a pred njima na konju Gubec i Mogaić.</p>
            <p>- U ime boga! Za staru pravdu! - ori se vojvodin glas. Kao risovi bace se Stubičani
               na haramije. Sjekira bliješti i hara, puška grmi, Gupčevo oko sipa strijele, Gupčev
               buzdovan baca gromove, a uz njega siječe Mogaić kao anđeo smrti. Jedna četa haramija
               opkoljena je od seljaka. I hoće da prodre. - Rastjerajte kmetsku pljevu! - viknu
               banski kapetan i provali naprijed, ali Mogaićev ga samokres sastavi zemljom; seljački
               obruč stisnu se ljuće, uže, bijući, sijekući, a zamalo ne bješe to četa haramija, već
               brdo lešina. - Oduška! Oduška treba! - vikaše Alapić, komu od dima pocrni lice, i
               zrno odnije perjanicu. - Djeco, na juriš! Svi na juriš! stisnut će nas kleta
               mužadija. - Jedan čas utihnuše svi, a u hip zagromoriše bubnjevi, zatrubiše trublje
               po cijeloj vojsci, i kao pobješnjelo more uz mramorje ustalasa se urličući gusta
               vojska na stubički opkop. Bijesni su, mahniti, zaboraviše da se tu dijeli smrt. Zrno
               za zrnom lupi sa šanca u čopor, strijele dažde u razjarenu rulju, kamenje kotrlja se
               s visa, drobi glave, mrvi kosti. Ali badava, vrazi se penju i penju. Sjekira koli
               glavu, nož para rebra, mrtvaci padaju natraške, ali opet urliču i viču, opet se penju
               i pužu jedan preko leđa drugomu, živi zaklanjajući se mrtvacima. Oj! prvi Uskok skoči
               na šanac, diže nož, zaglavinja i pade strmoglavce. Ali drugi, treći se pope. Bože!
               Topovi šute. Struja provali na opkop. Seljaci bježe, bacaju oružje. Bježe! Lepoić,
               crna kukavica, doviknu im od straha: - Bjež'mo! - Izdajica, kukavica! Ubio ga
               bog!</p>
            <p>- Pobjeda! - kliknu Alapić - sad imamo oduška! - Kao široka rijeka zastruji vojska
               preko šanca u mjesto koljući i sijekući i raskrili se širom.</p>
            <p>- Junaci, okrenite se - zagrmi zapovjednik - sad navalimo mi u klanac. - Vojska
               zajuri u gustim čoporima kao sjeverna bura, a raspršeni seljaci prhnuše ispred nje
               kao uvelo lišće. Još tu i tamo branjaše se četa junački, ali vito koplje Zrinjana
               slomi te male hrpice. Stubičani se jošte biju ljudski, oko njih se diže gotovo opkop
               mrtvih vojnika. Dva puta udariše pješaci pod Alapićem na njih, dva puta ih odbiše
               ljuto - a nahrupe treći put. Plamtećim okom viknu Mogaić: - Braćo, ne dajmo se! - i
               probode časnika, ali padajući ispali ranjenik samokres i zgodi junaka u prsa. Mogaić
               klonu, pade. Stubičani pobjesniše i odbiše četvrtu navalu. Tad dignu Gubec blijedog
               ranjenog mladića, poklopi konja i doviknu drugu Pasancu:</p>
            <p>- Drž' se, brate! Smjesta se povratih. Moram zakloniti mladića.</p>
            <p>Brzo poleti uzbrdo k crkvici, siđe, ponese Đuru unutra. Ali Jane ne bje. Gubec položi
               mladića na zemlju, otvori halju. Iz junačkih prsiju tecijaše rumena krv. Gubec
               kleknuv nadnese nad Đuru. Mladić otvori mutne oči:</p>
            <p>- Ujače! - šapnu - peče, peče!</p>
            <p>- Čekaj, sinko - uzdahnu vojvoda suzna lica - da ti zavijem ranu.</p>
            <p>- Pusti, nek teče krv; nema tu lijeka - nasmjehnu se Đuro - nek teče, to je sjeme za
               slobodu naše unučadi. A gdje je Jana, moja Jana? - dignu ranjenik glavu.</p>
            <p>- Ne znam, ne znam, sinko - reče Matija, obazrijev se - nema je.</p>
            <p>- Ah, poljubi je za me! Pazi je! Molim te! Zlo smo prošli. Oh, Lepoiću, Lepoiću! Ali
               čuj taj prasak u dolu, još se naši tuku.</p>
            <p>- Još - spusti Gubec glavu nad mladića - to ti je zadnji uzdah naše slobode, zadnji!
               Bože! - - -</p>
            <p>- Zašto, oh, zašto - - ujače - peče - - - mladić se trznu, stisnu Gupčevu ruku,
               zažagri očima i protegnu se mrtav.</p>
            <p>A Gubec pokri lice rukama i zaplače, plakaše kao ljuta godina klečeći kraj mrtvog
               junaka.</p>
            <p>Sve se bliže i bliže primicala vika i krika k crkvici. Stubičani uzmicahu uz brdo
               bijući se, pucajući, ali odasvud oko brežuljka provrvješe gomile vojnika. Sad su
               seljaci za ogradom groblja, brane se bijesno. Pasanac bude na uzmaku ranjen, uhvaćen.
               Nemaju vođe, nemaju praha ni olova, dvije trećine ih padoše. Uskoci doskakuju kao
               gladni vuci, u rukama im sijeva nož. Sad se zgrabiše po groblju sjekira i nož, po
               grobovima bije se boj, čovjek na čovjeka, šaka na šaku, glava za glavu, duša za dušu,
               a po humcima rumeni se krv, kao da ruže na snijegu cvatu. Sad brane jošte Stubičani
               crkvena vrata. Tu stoje u kolu i mašući oko sebe sjekirama kose uskočke glave.</p>
            <p>- Kukavice - kriješti Alapić doletjev - udrite, ubijte ih!</p>
            <p>- Stanite! - zaori iz crkve glas, i na prag stupi vojvoda Gubec, držeći u svakoj ruci
               samokres. Seljacima klonu oružje, klonu i vojnicima.</p>
            <p>- Jesi li ti vođa? - zapita Gubec Alapića, koji je u čudu buljio u taj nenadani
               pojav.</p>
            <p>- Jesam.</p>
            <p>- Čuj me! Pokloni tim ljudima Stubičanima slobodu i život da ne poginu ludo, jer
               imaju žene i djecu, a za uzdarje odat ću ti gdje se je sakrio Matija Gubec, začetnik,
               glavar bune.</p>
            <p>- Da ćeš mi izdati kralja seljaka! - kliknu radosno Gašo - neka ti bude: budi im
               sloboda i milost čim mi predaš Gupca.</p>
            <p>- Zakuni se krvlju Spasitelja.</p>
            <p>- Kunem se krvlju Spasitelja - dignu Alapić tri prsta.</p>
            <p>- Evo me, uzmi me - reče vojvoda mirno, baciv puške - jer Gubec sam - ja!</p>
            <p>- Ti? - problijedi namjesnik banov.</p>
            <p>- Da, ja, začetnik bune, glavar vojske, ja, branitelj slobode.</p>
            <p>- A znaš li što te čeka? - zapita ga Alapić.</p>
            <p>- Znam - potvrdi Gubec - ajd'mo, vodi me kamo te volja.</p>
            <p>- Povedite ga na stubički grad, a te seljake branite od svačije uvrede.</p>
            <p>- Zbogom, braćo! - okrenu se Gubec zadnjim junacima svoje čete, koji suznim okom oko
               njega klečahu - dignite se, samo pred bogom prigiba se koljeno. Pali smo. Bog je tako
               htio. Ja ću propasti, ali vi živite, vratite se među svoje nek ne izgine naše pleme.
               Ne klonite, bog će dati, doći će dan svete slobode. Blagosivljem vas, i oprostite mi.
               Jedno vas molimo: vama ostavljam Janu, jadnu siroticu, na vašoj je brizi. Hoćete
               li?</p>
            <p>- Hoćemo! Hoćemo! - odvratiše poniknute glave kroz suze seljaci ljubeći svoga vojvodu
               u ruke.</p>
            <p>- Zbogom, braćo! Zbogom slobodo! Zbogom, kolijevko moja! - zavapi Gubec otkinuv se od
               seljaka - gospodine vođo, evo me, vodi me!</p>
            <p>*</p>
            <p>Nad stubičkom dolinom po vrhovima razlijevalo se sinje svjetlo mjesečine, širom
               vidika titra snijeg poput alema, širom doline cvatu po snijegu krvave ružice smrti.
               Šest ura rvala se u tom dolu sloboda i sila, šest sati bljeskao je ovdje prvi tračak
               svijesti hrvatskoga puka - i potamni. Hrvati utamaniše hrvatsku slobodu. Kao jednim
               mahom kose povaljeni leže dugi redovi blijedih mrtvih junaka, ista im lica, iste
               crte, ista kolijevka, razno ruho ali isto prokletstvo. U sinji bljesak noći miješa se
               rumeni požar plamtećih sela iz kojih Uskoci nose svoj plijen, kroz noć razliježe se
               vapaj zdvojnih žena, a drveće kraj puta nosi sred zime ljuta ploda: na svakoj grani
               visi mrazom ukočen, Uskokom obješen seljak. Na gradu Stubici je veselo. Gospodin
               Alapić časti oficire. Pocrnjela lica sjedi grbavac sred pijanog jata i puni čaše i
               pjeva pjesme i viče i kliče slaveći rumenikom propast seljačke slobode. Gospodin
               Alapić časti oficire svoje rujnim vinom, slatkom pečenkom, bijelim kruhom i seljačkim
               djevojkama što ih Uskoci dovukoše pod silu na grad. Vino teče, oko plamti, pjesma se
               ori, a pogažena nevinost puka vapije zdvojno do boga iz žarkih prozora stubičkog
               grada. Na groblju spavaju mrtvi junaci, ali jedna duša živi. Na pragu crkvice sjedi
               blijeda Jana, u krilu počiva joj mrtvo tijelo nesuđenog zaručnika. I djevojka ljubi
               ga, grli ga, gladi mu kosu i šapće mu kroz suze u uho: - Moj! Moj! Moj!</p>
            <p>Jedan prozor na kuli stubičkog grada je taman. Krute gvozdene rešetke hvataju se do
               dvije jake ruke okovane lancima, a za njima bulji blijedo lice u to pusto mrtvačko
               polje. Gubec! Čuje gospodske pjesme i smijeh, seljački jauk i plač. Suza zatrepti u
               njegovu oku i, dignuv oči k zvijezdama, šapnu u noć:</p>
            <p>- Oj, sretne, zlatne vi zvijezde! Tisuće ljeta gledate na svijet, tisuće ljeta još
               sjat će vaš mili pogled nad svijetom. Oj, sretne ste, zvijezde, jer srce pogaženo
               moje mi šapće da ćete gledati i slobodan, sretan moj hrvatski puk.</p>
         </div>
         <div type="chapter">
            <head>XXXVI.</head>
            <p>Dok su se hrvatska gospoda skupljala da satru seljačku buru, diglo se uz Savu na
               štajerskoj strani mjesto za mjestom. Zanos uzbudi slovensku krv, poplavica razlila se
               u silnim talasima. Seljaci se u Blancima sjatiše, u Reichenburgu ne ostaše gospoštini
               nego tvrde zidine grada, kraj Sevnice stajaše na polju Ilijina vojska, Boštanj u
               Kranjskoj planu plamenom, Andrija Hribar donese pijetlovo pero u Radiče, a kmetovi
               grofa Lamberga skočiše pod svojim županom na oružje. Zaludu ih zaklinjaše upravitelj
               grada Janko Gvedić nek ostanu vjerni, neka brane grad. Građani i seljaci krenuše put
               Zidanog Mosta i Laškog i protjeraše Gvedića, koji je za njima doletio bio, natrag.
               Šestoga veljače prodre 500 Ilijinih ljudi do štajerske Loke na Savi. Hrpa provali u
               dvor župnika Jakoba Kekela na Slapu, razbi pivnice, odnese vino. Sve gospodske
               brodove oteše seljačke čete. Kao mrav prikupi se ljudstvo da se pridruži Hrvatima. -
               Nema daće, nema mitnice, nema robote, nema gospode, svoji smo! - vikaše svuda
               slovenski puk i plaho skutriše se plaćenici njemačkih baruna. Ali jače, silovitije
               uzavri mužadija po smrekovju štajerskih strmina na sjever Save. Kozje, Pilštajn,
               Planina, Pišec, Kunšperk sjatiše se u junačko kolo, već zadrhta od straha i tvrdi
               celjski grad. Kremenjak kovač Pavao Šterc dignu u Planini svetu zastavu slobode, i iz
               tisuće grla zagrmi po slovenskim gorama i dolovima gromovita jeka: - Sloboda u ime
               boga - a razjareno ljudstvo baci se na svoje tirane. Iz male kovačnice u mjestu
               Planini sunuše varnice pod nebo, i u tren planu cijeli kraj. Puk od Kloštra svetoga
               Jurja na Gorama vode Kašpar Martun i Joža Skomin, pod gradom Herburgom skupio je čete
               Jure Zupan, u Bizeljskom do Save zapovijeda Krsto Pustak, a u Pišecu jari kmetove
               Filip Višerić. Svima je dosta ropstva, kao gorski potoci grnu svi pod zastavu kovača
               kličući: - Došla je stara pravda! Idu Hrvati! s bratom Hrvatom idemo svi! - Od čuda
               zatreptiše tanke jele, od straha usplaši sa svoga klisa oro, stari kristalni
               snježnici bljesnuše življe ispod davnoga jarma, jer bilo je da će bura otpuhnuti sva
               kamena gospodska gnijezda, bilo je da će svanuti zora kad je Ljudevit Posavski smrvio
               Franke, bilo je da će sinuti zlatni dnevi Samove krune, jer daleko nad snježnim
               valovjem gora, daleko iz tamnog zelenila jelove dubrave razlijegao se čarobni usklik:
               - Sloboda!</p>
            <p>*</p>
            <p>Pobožne redovnike u Kloštru svetoga Jurja na Gorama uhvati o podne dne 5. veljače
               1573. užasan strah. Bijaše podne, i braća redovnici sjeđahu za dugim stolom svoga
               refektorija sladeći se zlatnom kapljom lutemberškoga vina i životom svetih otaca što
               ih je pobožan brat sjedeći kraj velike žareće se peći čitao. U taj čas doleti blijed
               kao krpa debeli brat vratar te istisnu ispod ugojenog podbratka užasne riječi:</p>
            <p>- Braćo! Seljaci iz Planine idu na nas! Oslobodi nas bože od đavolske sile!</p>
            <p>Opatu pade iz ruku nož i, navukav crnu kapu na bijelu glavu, pogega dolje k vratima
               samostana, pred kojima se orio zaglušan žamor, i poviri kroz otvor iz vrata. Rulja
               seljaka gužvala se pod oružjem pred svetom kućom, a na čelu joj stajaše mrka garava
               ljudina. Klobučić mu stoji nahero, a na njem dršće pijetlovo pero; jako tijelo
               odjeveno je zobunom od crne kadife, a na prsima bijeli se platnen križ, o boku visi
               mu sablja, za pojasom samokres, na ramenu prijeti gvozden bat; uz njega bubnja
               silovito bubnjar, odjeven odrpanom haljom zemaljske vojske, pod širokim šeširom, a za
               njim dižu se nad glavama čopora sjekire, kose, sablje i puške. Tad stupi ljudina na
               kamen i viknut će:</p>
            <p>- Braćo! Pred sto godina digli su vaši djedovi šaku na gospodske gradove i dogrmiše
               im: Čujte, mi nijesmo pseta ako i gospoda nijesmo. Dajte nam staru pravdu! Ali
               gospoda se nasmjehnuše i podaviše djedove vaše. Sad su to druge gusle. Danas ne
               dižemo šake, danas dižemo gvozdeni bat jer u goste nam ide Hrvat, naš brat! Jeste li
               babe, bacite puške i kleknite pred gospodski bič! Jeste li ljudi, stresite lance,
               brusite sablje, slomite gospodski bič!</p>
            <p>- Slomimo bič! dignimo bat! - orilo se širom gore i oko svetoga stana.</p>
            <p>- Dobro! Otvorite! - kliknu vođa Pavao Šterc lupiv batom na vrata. Dršćući iziđe
               opat.</p>
            <p>- Što želite, djeco? - zapita starac.</p>
            <p>- Ništa zla - odvrati kovač - nećemo dirnuti u vaš posvećeni dom nit paliti vaših
               majura. Mirni ste od nas. Došli smo dignuti narod po gorama. Nek je svoj, nek je
               čovjek. To veli i gospodin bog, je l'? Dosta je daće i plaće, dosta gluhoga ropstva.
               Sad lomimo s gospodom pogaču! A vi, ako ste božji ljudi, ako ste naša krv, popnite se
               na prodikalište pa viknite u sve četiri strane svijeta: bog hoće da je narod svoj! A
               da znate, došli smo k svetomu Jurju jer smo žedni i gladni. Silna je vaša kuhinja,
               široka vaša pivnica, sve je dar od boga. Ne grabimo - molimo. Udijelite puku koji se
               sprema na put u Planinu otkle sam došao. Tamo će doći i Hrvati.</p>
            <p>I opat udijeli ali ne reče ništa, i seljaci, ležeći pred Svetim Jurjem, dugo su
               točili fratarsko vino i pjevali: - Slomimo bič, dignimo bat, s nama ide Hrvat, naš
               brat. - Daleko se orio po bregovima pijev pred kućom, tihe molitve šaptala fratarska
               usta u kući. Tad dignu kovač bat, silovito zabubnja odrpani bubnjar, a zatim će Pavao
               Šterc:</p>
            <p>- Zbogom, djeco! Valja mi poći naprijed! Vi me sutra slijedite u Planinu.</p>
            <p>*</p>
            <p>U štajerskom mjestu Planini, nedaleko od Kozja, buči narod po niskoj, širokoj sobi
               seoske krčme sred koje visi o stropu svjetiljka. Sami Slovenci, visoki ljudi u dugim
               kožusima, duga oštra lica pod kučmom. Piju iz vrčeva vino, lupaju šakom po stolovima,
               čekaju vođu kovača koji je išao dići kraj pri Svetom Jurju - a među njima Joža
               Skomin, suh, košćat svat. Niska i mračna je soba, slabo je svjetlo, jedva razabireš
               kako se pomiču glave. Sad stupi na prag kržljav čovuljak držeći ruke u žepu, po
               odijelu reć bi Hrvat.</p>
            <p>- Dobar večer, braćo - pozdravi stranac seljake. - Je li tu Pavao Šterc?</p>
            <p>- Nije - odvrati Skomin - otišao je na Gore. Ali će se vratiti. Ti si Hrvat, sjedider
               amo. - Kržljavac sjednu uz kapetana i potegnu iz punoga.</p>
            <p>- Jesam - odvrati čovuljak - fiškal Drmačić, Hrvat od Ilijine vojske.</p>
            <p>- A hoće li Ilija k nam?</p>
            <p>- Ne znam - slegnu fiškal ramenima.</p>
            <p>- Kako ne znaš? Bar nam poruči.</p>
            <p>- Hm! Da! Poruči! - potvrdi Drmačić.</p>
            <p>- Pak? A što si došao ti?</p>
            <p>- Bježim.</p>
            <p>- Zašto? Govori!</p>
            <p>- Neću. Vi biste me zaklali.</p>
            <p>- Govori! Neće ti ništa biti - reče Skomin.</p>
            <p>- Je li slobodno govoriti? Na vjeru?</p>
            <p>- Na tvrdu vjeru, govori.</p>
            <p>- Bježim jer nijesam rado visiti. Da, da! Mrčite se! Vi ste se digli na gospodu? Je
               l'? Za nas Hrvate?</p>
            <p>- Jesmo - viknuše seljaci u jedan glas.</p>
            <p>- Ala ste junaci! Gdje ste kupili svoje kože da ih za drugog toli jeftino prodajete?
               Ja ne bih. Nijesam lud. Zato bježim. Meni tude zaudara po strvini. I gavrana ima, bit
               će valjda i vješala. U Krškom ih ima.</p>
            <p>- Šta je u Krškom? - digoše seljaci glave.</p>
            <p>- Pitajte gavrane! Ti su se častili. Turn je potukao, povješao sve seljake.</p>
            <p>- Povješao! - žacnu se mrmoreći puk.</p>
            <p>- Lažeš, huljo - uhvati Skomin fiškala za prsa.</p>
            <p>- E, pa dobro! Zbogom! - dignu se Šime.</p>
            <p>- Daj mu govoriti! - zabučiše seljaci.</p>
            <p>- Da, nije sve povješao - nastavi stojeći Šime - polovica ih je otplovila Savom.</p>
            <p>- Je l' istina?</p>
            <p>- Istina, ne vidio raja! Šta se tu bajalo! Uskoci da će pomoći. Bijesa! Odmogli, da!
               Jeste li za Nožinu čuli?</p>
            <p>- Jesmo - reče Skomin - to je pošten čovjek.</p>
            <p>- Ako je on pošten, onda sam ja grof. Ha, ha! Pošten čovjek. Je li pošteno kad ti se
               tko zakune i slaže? Je li pošteno kad ti tko veli da će za tebe snubiti, a s tvojim
               vragom piruje? Je li pošteno da je Nožina barunu Turnu odao sve naše želje, da ga je
               vodio na Krško, da je dao poklati narod kao stoku, da je - oh, proplakao bih kad
               pomislim kako su sve podavila naša braća Uskoci, i mjesto spalili.</p>
            <p>- Spalili? - problijedi Skomin uhvativ se za glavu, dočim je šapat išao među
               seljaštvom.</p>
            <p>- Na prah i pepeo - kriknu fiškal, i oči mu sijevnuše. - Pa tako će biti i vama.
               Vješat će vas, topit će vas. Bene, što nijeste na miru? Ali vi se uzdajete. U koga?
               Breščani i Metličani uvukoše repove. U Ilijinu vojsku? U Iliju, koji sjedi u kaši pa
               će s gladnima čoporima navaliti u vaš kraj da vas izjede. Bene! Gdje vam je
               pamet?</p>
            <p>- Jezik za zube, psino! - kriknu Skomin i dignu šake na Drmačića. Ali poput mačke
               prebaci se fiškal preko stola i postavi se sred sobe. Dvadeset pesti dignu se na
               Skomina uz viku:</p>
            <p>- Daj mu govoriti! Da čujemo! Istinu govori. - Uto se počeše seljaci kraj vrata
               polako šuljati iz sobe.</p>
            <p>- Neću da šutim - nasmija se drzovito Drmačić podbočivši se rukama. - Sve ću vam
               reći. Koga čeka Ilija? Kog li vaš mili vojvoda Šterc? Prijatelja! Turčina!</p>
            <p>- Turčina! - uzavri kroz strah ljudstvo.</p>
            <p>- Da. Vaše kapetane podmiti Turčin zlatom! Poganin već hara za Sutlom, pali, robi
               gospodina i seljaka. Prevareni ste. Turčin pojest će gospodu, pa onda vas, a Pavao i
               Ilija i Gubec odnijet će krvavo zlato. A? Šta velite sad? Pa zato nosite glave svoje
               u torbi, pa zato prodajete kožu? Turčin će doći, a Planina bit će što je Konjščina:
               ni greda na gredi.</p>
            <p>Gnjev naroda planu, Skomin problijedi, zadrhta ko šiba, dignu vrč i baci ga za
               fiškalom, ali ovaj se ugnu i crepovi prsnuše po podu.</p>
            <p>- Izdajice! Ubijte ga!</p>
            <p>- Ne! Ne! - zagrmiše seljaci - naš je on, naš. Za mito nas prodaste poganinu!</p>
            <p>Ali u vrevu banu kovač na vrata došav od Svetoga Jurja.</p>
            <p>- Za ime boga! Šta je, braćo? A, ti si to, Šime? Gdje je Ilija?</p>
            <p>Nu fiškal šućaše zapiljiv oči u kovača. Najednom se trznu, pokaza prstom na Šterca i
               kriknu:</p>
            <p>- To je pravi antikrst! Utucite ga!</p>
            <p>- Utucimo hulju! - zaurlaše seljaci.</p>
            <p>- Jeste li poludjeli? - problijedi ljudina uzmaknuv korak.</p>
            <p>- Opametili se - nasmija se grohotom fiškal - spopadnite ga!</p>
            <p>Kao vuci baci se rulja na vođu. Šakom obori Šterc prvog i drugog, ali fiškal zaleti
               se pod njegove noge. Kovač se zaple, pade; bijesna mužadija okupi ga i stade ručećeg
               vođu vezati remenjem.</p>
            <p>- Tako valja! - pljesnu Šime - a sad vodite Turčina na tvrdi grad Planinu gospodinu
               upravitelju Siebenreicheru! Taj će vam spremiti večeru, a njemu konopac. - Psujući i
               tukući povlačio je bijesni čopor seljaka krvavog Šterca na gospodski grad, a fiškal
               Drmačić uminu u noć.</p>
         </div>
         <div type="chapter">
            <head>XXXVII.</head>
            <p>Na zapad od trgovišta Sevnice dižu se od Save na sjever laki, položiti brežuljci, pod
               gorom koju pokriva vita smrekova šuma. Pod jednim od tih humaka stoji na četiri stupa
               šiljast drven krov, a pod njim surovo izdjelan kip Bogorodice kojoj sedam mačeva
               probada srce. Po tim proplancima bila se je raširila seljačka vojska, a podno
               starinskog kipa sjedio je vođa Ilija Gregorić, upirući glavu u lakat, dočim se je
               seljak Gušetić prislanjao na stup gledajući u zemlju.</p>
            <p>- A gdje je taj Drmačić? - progovori zlovoljno Ilija - prekjučer ga poslah u Planinu
               da javi Štercu moj dolazak, i nek mi poruči je l' sve spremno. Sunce je visoko, a još
               ga nema.</p>
            <p>- Što nijesi poslao mene? - zapita Gušetić.</p>
            <p>- Jer ti krv odmah zakipi, a tomu hoće se mira i razbora - odgovori vojvoda.</p>
            <p>- Ali i poštenja - doda seljak - vjeruješ li ti potpunoma Drmačiću? Suviše je
               bijesan, pa je i lakom.</p>
            <p>- Vjerujem - reći će Ilija. - Što ga je privuklo k nama? Osveta. Dok se ne osveti
               Tahomu, bit će nam vjeran. A poslije - i ne treba nam ga više.</p>
            <p>- E dobro - nasmjehnu se Gušetić - tvoj je to posao, ti si vojvoda, ali pazi da te ne
               prevari, kao što ona hulja Nožina.</p>
            <p>- Da, Nožina! - lupi se Ilija dlanom u čelo - ah, bio bi za njega dao desnu ruku.
               Primio sam ga pod krov, pobratio se s njime, a on, ubio ga bog, ne predobi Uskoka, on
               ih odvrati od nas, on našu braću izdade Turnu. To je zlo. Na jugu smo propali kanda
               nam je odsječena desna ruka. Kranjci će se preplašiti, naših polovica poginu, Uskoci
               su nam na putu, a Jastrebarčanima zakrčen je put. Ondje preko Save ne bude sreće.
               Ali, ako bog da, bit će ovdje. Odavde ćemo u štajerske gore. Tu nas čeka Šterc sa
               svojim svijetom. U njemu kuca srce cijeloga puka, on je podigao narod na noge. Pavao
               će s nama preko Sutle do Stubice, gdje nas Matija čeka. Da vidiš, Gušetiću, kako ćemo
               potresti svijet.</p>
            <p>- A što tude i čekamo? - upita Gušetić - i vrijeme gubimo; čemu i čekati Drmačića,
               koji možebiti putem u kojoj krčmi spava. Ta imamo u našoj vojsci Štajeraca koji
               poznavaju put, a znaš ga i ti otprije. Dignimo se na Planinu. Među gorama sigurnija
               su nam leđa nego ovdje pri Savi. Dignimo se odmah! Hoćemo li, Ilija?</p>
            <p>- Pravo govoriš - potvrdi vojvoda - ionako znamo da se je digao cijeli kraj. Idi,
               reci kapetanima da ćemo krenuti na put na sjever.</p>
            <p>Za malo vremena zatutnješe bubnjevi kraj Sevnice, čete se svrstiše oko vođa, zastava
               dignu se uvis, vojska se maknu, kličući kao stoglava zmija, i skoro je nesta među
               snježnim gorama štajerske obale.</p>
            <p>*</p>
            <p>Nad gorama rumeni se nebo, na zapadu gine dan sipljući posljednje rujne zrake po
               grdnoj pustari gorskoga snijega, kroz vito stabalje zelenih jela. Lagano vije se
               vojska kroz visoki snijeg strmim putem, sklizavom nizbrdicom, te se vuče poniknute
               glave kroz gorska sela. A gdje je svijet? Nitko ih ne čeka. Sva su vrata zatvorena,
               samo gdjegdje vidi se iza okna koje mrko, radoznalo lice. Nigdje čovjeka, nigdje
               doziva, nigdje vesela klika. Među prijateljima? Među strancima? To li pripravi
               seljacima Pavao Šterc? Sad su na vrhu samotnog brda. Tu stoji crkvica, oko nje
               šumica. Svijet je sustao, ne može dalje. Da počine. Sve časkom za časkom jači je
               sumrak. Čete tu i tamo već zapališe vatre. Bilo je blizu sela Podgorja. Tada od
               sjevera doleti na konju čovjek, seljak.</p>
            <p>- Gdje je Ilija, vojvoda vaš? - zapita.</p>
            <p>Povedoše ga pred glavara.</p>
            <p>- Tko si? - reći će Ilija.</p>
            <p>- Kapetan Skomin, čovjek za staru pravdu.</p>
            <p>- Što nosiš?</p>
            <p>- Zle glasove. Ako boga znate, navalite u Planinu. Ne časite časka! Bog satri vašega
               poslanika. Okrenuo je puk. Da ste izdajice i ovu zemlju Turčinu prodali.</p>
            <p>- Mi? - skoči Ilija bijesan na noge.</p>
            <p>- Vidiš li anđela svoga, Ilija? - nasmija se Gušetić.</p>
            <p>- Dođite, Hrvati - zaklinjaše Skomin - puk nam se razbjegnu. Pavla Šterca predaše
               naši seljaci Nijemcima u ruke!</p>
            <p>- Pavla! - zajeca Ilija - naprijed, djeco! U Planinu! Da spasimo Pavla. Propali smo
               drukče. Oh, prokleta zmijo, što sam te grijao!</p>
            <p>U jedan hip dignu se vojska. Još bijaše tamna noć kad se kod Planine dočula buka. Puk
               se preplaši. S daleka, vidiš, spuštale se niz bijele brdine cijele hrpe Hrvata, te se
               primiču mjestu noseći za luč plamteće smrekove grane. Zabijeli dan. Pod tvrdi grad
               poleti Ilija sa četrdeset konjanika. Nek upravitelj Siebenreicher izda zasužnjenog
               Pavla. Ali iza tvrdnih zidina nasmija se Nijemac:</p>
            <p>- Tražite vašega Pavla na celjskom gradu, kamo ga sinoć pod stražom poslah.</p>
            <p>Prokletstvo! Nijemci oteše Pavla, oteše puku srce! Nema već spasa! Mrko ih gledaju
               štajerski seljaci.</p>
            <p>- Naprijed, braćo! - kriknu zdvojno suzna oka Ilija - na Pilštajn, na Klanjec u
               Hrvatsku, da nas Nijemci ne otkinu od Gupca. Naprijed, jerbo od Celja ide gospodska
               vojska.</p>
            <p>- A što je gospodsko, palite! - doviknu im Gušetić.</p>
            <p>*</p>
            <p>Sad plamte baklje! Nijesu to jelove grane. Gospodski majuri, hambari, gospodske
               klijeti gore živim plamenom i svijetle hrvatskoj vojsci od Planine do Kozja, od Kozja
               do Pilštajna i dalje niz Sutlu prema Svetomu Petru. Eno Sutle međ snijegom, eno
               hrvatskih gora.</p>
            <p>- Naprijed, djeco! - škripaše Ilija, leteći na konju - Gubec nas čeka, ovdje u tuđem
               kraju nema nam spasa. Eno hrvatske zemlje!</p>
            <p>Vođa leti, bodri, sokoli, i jedva dišući vere se vojska kroz duboki snijeg. Od umora
               padaju ljudi. Nitko ne pita za njih. Ubit će ih zima, poklati će Nijemci, pojesti
               gavrani. Zaostaše velike puške od brda, od snijega. - Naprijed, eno Hrvatske! - viče
               vođa, viče mu drug Gušetić. Sad su nedaleko od Svetoga Petra, blizu međe. Tu stoji
               dolina među brdima, u nju spusti se zmrznuta vojska. Nijema je, zlovoljna, ropta i
               mumlja. Ali Ilija blaži, miti, tješi. Samo časak, pa eto Hrvatske. Samo ono brdo
               prevalimo, gdje je ušće u dolini. Sad grne svijet uzbrdo prema ušću. Ali gle, ondje
               nešta sinu u gorskom klancu. Ne sijevnuše li mačevi? Ne ori li se trublja? Da, da!
               Strijela ih ubila! To je vojska kapetana Đure Schrattenbacha, to su celjski
               oklopnici. Mužadija se prenu, zastrepi. Prekasno. Uz trubljaj i bijesnu viku grunu
               gvozdena sila niz brdo proti gladnim, jadnim seljacima i obara sve kao grom. I eno
               ondje s leđa drugih đavola. Grof Dietrichstein vodi silnu plaćenu četu na konju na
               iznemogli puk. Sad plaćenici spustiše koplje, i željezno jato zabada ražnje urličući
               u seljačko srce. Odasvud vrazi. U klupko zbijen je puk. Nema konja, nema topova,
               gladan je, žedan je, izda ga snaga.</p>
            <p>- U ime boga, eno hrvatskih gora - ori se nadaleko Ilijin glas, i Šantalić diže
               visoko svetu zastavu krsta. Očajno upre se puk, očajno dižu se jošte jednom iznemogle
               ruke, i puška planu, i sablja siječe, kosa kosi plaćenu vojsku. Lupa, treska, jauk,
               zveket potrese zrak. Ha! gle, prva četa se probi, Ilijina četa, sad će druga -
               navali, uzmaknu i opet navali - ah, ne može, ne može dalje! Stisnuti su sada u
               klupko. Schrattenbach siječe i bije, Dietrichstein bode i razi. Visoko se dižu na
               konjima gvozdeni ljudi, s visoka tuku pješake gole i gladne. Vuci, vuci kolju zgrnuto
               stado, jer kratka je sablja, slaba je kosa, prazna je puška. Nikud, nikud, a vođa?
               Nema ga nigdje! I baciše puške i sablje, baciše kose i mlate, bježe, bježe! Kamo?
               Nigdje spasa, nigdje oduška. Krika i jauk napuni dol, krv omasti snijeg, široko i
               daleko hara smrt! Nema već Ilijine vojske, nego puno polje mrtvaca i petsto jadnih
               robova koje u velikom slavlju vodi kapetan Đuro Schrattenbach u Celje uz zaglušnu
               riku trubalja, pod zelenom zastavom štajerske zemlje.</p>
            <p>*</p>
            <p>Dolje uz Sutlu bježe o mjesečini dva čovjeka, dva hrvatska seljaka pod oružjem,
               Gregorić i Gušetić. Probiše se, bježe gazeći duboki snijeg. Konji im padoše. Gušetić
               klonu u snijeg na panj.</p>
            <p>- Ne mogu dalje, ne mogu.</p>
            <p>- Samo časak, samo časak - šaptaše Ilija. - Eto ti sela, ne vidiš li luči? Saberi se!
               Neću da me živa uhvate.</p>
            <p>- Ne mogu.</p>
            <p>- Kukavice! A ja? Rana me peče na desnoj ruci, poludio bih, ali ajd'mo dalje. Diži
               se!</p>
            <p>Gušetić se pridignu, i lagano povlačeći se kroz snijeg dođoše oba do prve kuće kraj
               crkve.</p>
            <p>- Tu stanimo - reče Ilija - to je župni dvor.</p>
            <p>- Šta ćemo tu? Utući će nas. Počinimo negdje u sijenu, a onda preko Sutle u Hrvatsku.
               Brodara poznajem.</p>
            <p>- Neću - odvrati Ilija - ja moram u Pišec, još jednom da vidim ženu i djecu.</p>
            <p>- Ludo! Kako?</p>
            <p>- Čekaj! - šapnu vojvoda i lupi sabljom na vrata. Na prozoru pojavi se župnik.</p>
            <p>- Starče! - viknu Ilija - otvori nam staju, daj konje.</p>
            <p>- Tko ste?</p>
            <p>- Dobri ljudi u nevolji.</p>
            <p>- Idite bez traga - odvrati župnik - vi ste razbojnici.</p>
            <p>- Pope! daj konje! - viknu Ilija - ili planut će koliba. Nijesam poganin, ali Nijemci
               nas tjeraju. Daj nam konje, hrvatski smo križari. Tako mi boga, vratit ćemo ti
               konje.</p>
            <p>Dršćući siđe starac pred vrata i, predav Iliji ključ, reče:</p>
            <p>- Eno staje! Uzmite!</p>
            <p>- Hvala ti, pope! - odvrnu Ilija - za šest dana imat ćeš konje. Hvala ti! Spasio si
               dvama poštenjacima glavu.</p>
            <p>Visoko je stajao mjesec na nebu gledajući kako lete zimskom noću dva čovjeka uz
               Sutlu.</p>
         </div>
         <div type="chapter">
            <head>XXXVIII.</head>
            <p>Kod vratara mokričkog grada najavi se po podne starac fratar reda svetoga Franje i
               upita da li je gospodin Stjepko Gregorijanec kod kuće. Vratar reče da jest. Laganim
               korakom koracao je srebroglavi starac u gornji pod grada, lagano pokuca na vrata sobe
               i uniđe kanda mu je tu odavna sve poznato bilo. U sobi omaloj sjeđaše gospodar za
               stolom, nemirnom rukom premećući pisma. Na nenadani pozdrav fratra trznu se
               Stjepko.</p>
            <p>- Hvaljen Isus! - pozdravi ga fratar.</p>
            <p>- Navijeke! - odzravi Stjepko - tko si, sveti oče, i što želiš?</p>
            <p>- Nosim ti pozdrav, gospodine Gregorijanče.</p>
            <p>- Od koga?</p>
            <p>- Od dvaju mrtvaca.</p>
            <p>- Mrtvaca - - začudi se gospodar dignuv se na noge.</p>
            <p>- Sjedni, čuj - mahnu sjedoglavi starac rukom, i Stjepko ga posluša. Ti me ne
               poznaješ? Je l'? Ja sam brat Bonaventura iz samostana svetoga Franje u Zagrebu. Prije
               zvah se drugačije, zvah se Ivan Babić.</p>
            <p>- Župnik brdovački? - dignu se Stjepko u čudu uhvativ se za naslon stolice.</p>
            <p>- Da, sinko, pogodio si. Bijah župnik brdovački. Rekoše mi da zgriješih, da pobunih
               seljake. Neka im. Zatvoriše me na vrijeme u samostan, a ja ostah navijeke u njem da
               okajem grijehe. Sad se zovem brat Bonaventura. Dođoh k tebi. Nosim ti pozdrav dvaju
               mrtvaca, Ambroza, tvoga oca, i Matije Gupca, seljačkog kralja.</p>
            <p>- Ne razumijem te - odvrnu Stjepko poniknuv nikom.</p>
            <p>- Razumjet ćeš, čuj! Bilo je da će ti otac umrijeti. Nit je bilo sina nit snahe, bio
               sam ja. Starac pozva mene, prijatelja svoga, da ga utješim u zadnjim časovima života.
               Još se spominjam i sad. Ležaše u postelji držeći posvećenu svijeću. Kraj postelje
               klečah ja moleći Boga. Bijaše mirno, tiho u sobi. Jedva da si čuo dah. Tada dignu se
               starac. Lice mu je plamtilo, oko sijevalo. Bilo mi je da vidim pred sobom sveca. I
               reče: »Prijatelju stari, službeniče božji! Evo što ću ti reći. U mene je od prve žene
               Veronike sin, zove se Stjepko, valjda ga znaš. Vrela je krv, prevrela. - Meni je,
               vidim, mrijeti, ostaviti djecu. Baltazar, mlađi sin, slabić je, od njega ne bude ni
               sjemena ni slave momu domu. Ali na starijega pazi, molim te. To može biti danas-sutra
               čitav čovjek. Žao bi mi bilo da žestok zagrezne u zlo. Laka je prilika, zla su danas
               vremena. Tvoje oko neka ga prati jer tebe je nadahnuo sveti duh, tebi je očito
               svačije srce. Oh, oče moj, na tvoju ga vežem dušu, a kad zgriješi jako, kad padne u
               najljući grijeh, pođi pred njega, dovikni mu: Stani! U zlo si pošao. Obrati se!
               Posegni za njegovim srcem, uznesi ga bogu. Valja mu reći i to: nek se vazda sjeti da
               je plemić, ali nek ne zaboravi da mu je pleme niklo iz puka. Puk nam je sila, bez
               njega smo mi velikaši pusti oblaci u zraku koje vjetar goni amo i tamo. A mi radimo
               zlo. Davimo, gnjavimo puk, u njegovu srcu zameće se otrovan drač - mržnja. Oh,
               nastavi starac proročkim glasom, vidim, doći će zlokobni dan, svu će domovinu
               poplaviti krv. Kosa neće kositi trave, kosit će glave, seljački mlat bit će mrtvački
               bat. Oh, blago meni, spokojno ću čekati trublju Gospoda u mirnom grobu, ali živjet će
               sin moj. Reci mu tad nek ne griješi duše, neka nosi srce ko što sam ga nosio ja, jer
               gospoština je list koji se zeleni ali i uvene, pošteno, blago srce je cvijet koji
               cvate neuveo od vijeka do vijeka jer ga rosi suza božjega oka!« Tako govoraše tvoj
               otac; vrijedna glava spuštala se polagano na uzglavje, i na licima mu zatrepti
               posmijeh, zora vječnoga blaženstva, a ja mu se zakleh da ću učiniti kako mi reče.
               Evo, dođoh danas k tebi, vapijući glas iz očeva groba, dođoh jer si pao u najljući
               grijeh, dođoh da ti doviknem: Stani! U zlo si pošao! Obrati se!</p>
            <p>- Da sam pao u najljući grijeh! - pokroči Stjepko problijednuv prema fratru, ali
               starac mahnu rukom i Gregorijanec klonu.</p>
            <p>- Da - produži starac. - Čuj strahovitu priču! Tjedan je tomu dana. Upravo je bila
               subota a ja sam moleći klečao u svojoj izbi. Tada dođe od suda poslanik i reče mi da
               me zove čovjek, neka ga pripravim na smrt. Pođoh za njim noseći rajski hljeb,
               preobraženo tijelo božjega sina. Dođosmo u grad, u mrku kuću, u crnu tamnicu. Tu je
               na kamenu sjedio čovjek, sapet na nogama i rukama teškim lancima. Slaba goraše
               svjetiljka, dršćući prskaše plamen, a sužanj zapilijo oči u svijeću. Jedva uniđoh,
               kleknu sužanj preda me i reći će prekrstiv ruke na prsima:</p>
            <p>- Sutra, oče, valja mi mrijeti. Tako je sudio Bog. Ne marim. Slava mu, ja umirem
               prav, i Bog je pravednik, ufam se, doći ću k njemu. Oprosti mi, duhovni oče, da sam
               tebe pozvao u tom času gdje me nuđaju zadnjom krvavom čašom. Tebe sam htio imati uza
               se u zadnjem gorkom hipu, jer moje srce stoji pred tobom kao otvorena knjiga. Ti
               čitaj i sudi jesam li kriv? Ali ovo srce koje mi hrlim kucanjem broji zadnje
               trenutke, ovo srce mi šapće: Grešnik si, svi su ljudi grešni, ali nevin ćeš gubiti
               glavu jer si tražio pravicu, a krivica te ubi. Da - reče sužanj skočiv na noge, i
               lanci mu zveknuše - Bog mi je okrilio dušu da poletim do zvijezda, Bog mi je dao
               žarko srce da osjećam svaku suzu, svaki uzdah puka iz koga sam nikao. Ljubim taj puk
               koji me rodi, ljubim grudu koja me hrani, a to mi je smrt. Pa kad se je prevršila
               čaša suza, kad je uzdah narastao do bure, tad podigoh puk na svoja krila, tad digosmo
               pest na lažnu gospodsku pravdu. Propasmo. Ubi nas naše pouzdanje, ubi izdajstvo
               vlastitih ljudi. Prerano smo došli. Još nije mladica dorasla do stabla. Ali vrijeme
               ide kao vječita struja, a iza gustog mraka budućih dana trepti mi zvijezda, spas
               mojega puka. Razom će vječna ruka izravnati sve sinove čovječje, a što je jednomu
               pravo, neće drugomu krivo biti. Evo, ta vjera mi je pred svijetom grijeh. Oh, eto im
               glave, neka kliče njihova pravica, nek me navija na muke. Da, luda bajka klevetat će
               svijetom da sam zlotvor, izrod plemena ljudskoga, ali poslije vjekova, kad sunce
               pravde rastjera maglu, reći će svaka poštena duša: Poštenjak je bio, slava njegovoj
               pameti! Nu pustimo zemlju, prema nebu lebdi mi duša - nastavi sužanj kleknuv - oče,
               utri mi put do raja, molim te, razgriješi mi dušu. Sve će ti grijehe reći. Zamrzio
               sam na gospodu uistinu po razlogu, ali su mi i gospoda braća, ljudi, a mržnja je
               grijeh. Bog oprosti meni i njima. Zamrzio sam prije svega na jednog, na Stjepka
               Gregorijanca. On je seljaka jario, on ga je mitio, on ga je hrabrio, on mu je nož
               utisnuo u ruku, on se je seljaku zakleo, on ga je prevario, izdao, on je
               krivotvornik, radi njega teče seljačka krv, radi njega izgubit ću glavu bez suda. Bez
               suda oče! Jer da stanem pred sud, makar gospodski bio, ja bih gospodi doviknuo
               istinsku riječ, izbrojio čislo njihovih grijeha. Toga se boje, zato me nabrzo smiču i
               ništa ne pišu, da njina sramota ne dođe crna na bijelom na ruke budućih vremena. Nu
               kad vjetar ispod krvnikove ruke rasprši moj pepeo na sve strane svijeta, ti pođi,
               oče, Stjepku Gregorijancu, pozdravi ga na moje ime i reci mu da mu od srca opraštam,
               opraštam što nas je napustio, prevario, što je pogazio prisegu svoju - - -</p>
            <p>Sve svoje grijehe ispovjedi mi sužanj skrušene duše, a ja ga razriješih, okrijepih
               hranom nebeskom, s njim moleći na koljenima cijelu noć. I nedjelja dođe. Jutarnjim
               zrakom razlijegala se crkvena zvona, a kroz zvonjavu kanda je plakao lelek mrtvačkog
               zvonca. U tamnicu stupi straža, a tamničar kriknu: »Ajd'mo! Hora je!« Još jednom
               kleknu sužanj, još jednom nadnijeh nad njim blagosovne ruke. I krenusmo među hrpom
               oružanih ljudi iz kuće. Na trgu pred Markovom crkvom brujila je silesija naroda,
               glava do glave, a radoznalost ljudska buljila je i iz prozora, sa krovova. Gradski
               sudac išao sa žezlom pred nama, uz nas dva reda gradskih stražara, s nama okovan
               seljak Pasanac, a za nama u krvnom odijelu krvnik i njegovi druzi. Ponosito dizaše
               moj sužanj glavu, gledajući preko znaličnih glava ljudstva, koje se stisnuv
               šaptaše:</p>
            <p>- Vidite li, to je Gubec, to je seljački kralj!</p>
            <p>Sred trga puče čistina, okružena banskom vojskom, a sred čistine vatra i kolo.
               Dođosmo tamo. Tad izađe pred narod sudac i dignuv žezlo viknu:</p>
            <p>- Narode, čuj! Evo stoji Matija Gubec, stubički kmet. razbojnik, zlotvor, palikuća,
               kojeg se je zlotvorna ruka digla na božje i ljudsko pravo, na kralja i zemaljsku
               gospodu. A to je Andrija Pasanac, ortak zlotvora Gupca i zlotvor sam. Ali pravda
               pobijedi, i pukao je zlotvorima sud. Pasanac budi prije smrvljen na kolu i gubi
               glavu, a Matija Gubec, kojeg se opaka ropska duša drznu igrati se kralja, nek primi
               kraljevsku čast, nek bude vjenčan razbijeljenom krunom na razbijeljenu stolu i
               rasječen na četvero.</p>
            <p>Gubec problijedi, zadrhta, stisnu zube i pogleda puk. Narod zastrepi, a sudac baci
               slomljeni bijeli štap pred noge sužnjima i viknut će opet:</p>
            <p>- Krvniče! tvoji su, daj!</p>
            <p>Pasanac poljubi Gupca, kleknu preda me zabuljiv oči u zemlju, ali jedva ga
               blagoslovih, spopaše ga krvnici i u jedan hip navinuše ga oko kola, iz koga prodirahu
               oštri šiljci. Sad zamahnu krvnik visoko kijačom i razbi seljaku svaku kost na nogama
               i rukama na dvoje. Pri svakom udarcu prodre zrakom užasan krik koji se izvinu modrim
               dršćućim usnama seljaku. Hitro ga skinuše s kola, i kad smrvljena ljudska zgloba
               tresnu na zemlju, spopade krvnikov sluga Pasanca za kosu, krvnik zamahnu mačem i
               pokaza svijetu krvavu glavu.</p>
            <p>Za toga stajao Gubec nijem i blijed ko kamen gledajući u svijet, samo pri svakom
               vapaju druga zatrepti mu suza u oku.</p>
            <p>- Oče, sad je na meni red - šapnu kad se krvavo truplo sruši na zemlju - Bog mi
               pomozi! Bog pomozi puku! - Krvnik se primaknu, ali Gubec mahnu mu rukom: - Ukraj, da
               se pomolim. Blagoslovi me, oče!</p>
            <p>Kleknu na zemlju, prekrsti se i reče glasno:</p>
            <p>- Bože! Ohrabri me, jači me! Ne daj da s tijelom pogine duša. Za pravo i slobodu sam
               se digao, za nju mrem. Svima opraštam - i Tahu i Gregorijancu. Blagoslovi me,
               oče!</p>
            <p>I stavih ruku na njegovu glavu, a bilo mi je da će puknuti zemlja.</p>
            <p>- Sinko, idi u miru, grijesi su ti oprošteni - rekoh.</p>
            <p>- Amen - dahnu sužanj, i krvnik ga spopa i poče derati sa Gupca odijelo. Silom
               pritisnuše ga na stolac od razbijeljena gvožđa. Obrazi mu porumeniše, zadrhta. I
               pristupi krvnik sa razbijeljenim kliještima te stade ga štipat za ruke, za noge, u
               razgaljena prsa. Svakim uštipom zinu krvava rana, zadrhta tijelo, na čelo navre gust
               znoj, a iz grudi izvinu se mukao jauk. Napokon dignu krvnik kliještima iz vatre krunu
               od usijana gvožđa.</p>
            <p>- Na ti, kralju, krunu - kriknu krvnik i spusti žarko gvožđe na Gupčevu glavu. Koža
               mu prsnu, krv briznu, bijele usnice zadrhtaše, smrtna bljedoća osu mu lice, još
               jednom pogleda me kao ranjena zvijer i šapnu:</p>
            <p>- Zbogom, oče! - a zatim počeše se oči točiti i točiti.</p>
            <p>- Pobjegoh. U meni je kipjela krv. Na čelu mi je stojao znoj, srci prolažahu mi
               tijelom. Pobjegoh ko pijan, ko lud, ko mahnit. Klekoh pred boga da molim. Ne mogoh.
               Padoh u izbi svojoj na zemlju - plakah, plakah, plakah od mraka do zore. Oh, bože!
               Što si mi dao doživjeti taj dan koji mi raskoli srce, raskinu živce, otrova dušu; što
               si dao da me pogodi zadnji taj pogled, to umiruće krvavo oko koje će mi žeći srce dok
               budem živ. Jesi li čuo, Stjepane, tu krvavu priču? Jesi li omjerio stravu i užas
               strahotnog časa? Čuj! Od seljačkog kralja nosim ti pozdrav i oproštaj, kukavna dušo.
               Ponikni od stida, oj mali velikašu! Gledaj u bijednu domovinu našu, prebrojder pusta
               garišta i strepi, prebrojder krvava trupla i dršći, prebrojder plačne majke i žene,
               gini od straha. Ti si tomu kriv, krivorotniče crni, ti i krvnik tvoj Tahi. Na vašoj
               stopi lijepi se krv, nad vašom glavom sijeva prokletstvo. Na koljeno, silni
               gospodine, grdni grešniče! Kaj se danju i noću, jer su tvoji grijesi kao pijesak u
               moru, kao kaplje u kiši. Skloni svoje tvrdo srce puku, zavijaj mu rane, blaži ih
               melemom, kušaj da budeš vrijedan božjega kipa što na sebi nosiš. Anđela imaš uza se,
               svoju ženu. Pod njezino privij se krilo. Kaj se! Prije neg mine godina dana, povratih
               se iz svete svoje zabiti amo da te riješim ili da te prokunem navijeke!</p>
            <p>Fratar iziđe, a klečeći, blijed, poniknute glave i sklopljenih ruku, osta
               Gregorijanec sred mračne svoje sobe i klečao je dugo, dršćući od straha, jer iz mraka
               buljilo je u njegovo srce umiruće oko seljačkog kralja.</p>
         </div>
         <div type="chapter">
            <head>XXXIX.</head>
            <p>Kraj Pišeca pod brdom stoji visoka kuća sa trijemom. To je kuća gospodara Osvalda.
               Noć je, mrak je, jedva vidiš kako mjesec juri za crnim oblacima. Pod trijemom kraj
               puta stoji oružan hrvatski seljak i drži dva konja. Gušetić. Na stubama trijema stoji
               drugi Hrvat, stasit čovjek pod oružjem - Ilija. Ruke je ovio oko struka žene koja se
               s trijema k njemu nagiblje držeći dijete u ruci, a do nje stajaše dječak.</p>
            <p>- Ženo, dušo! - disaše Ilija - da, sve je propalo, sve. Gubec zaglavi. Brata mi
               objesiše u Brešcima, Tahi nam spali kuću. Ja sam jedva iznesoh glavu. Izda nas
               prokleti zlotvor Drmačić, izda Nožina. Tude mi nema života. Moram bježati, gone me,
               inače propah. Ne marim za sebe, ali za tebe, Kato, za ovu nevinu djecu. Idem put
               Turske. Ondje bije se boj! Nitko me ne zna ondje. Da štogod privrijedim, pa onda
               bjež'mo pod Mlečane. Na, uzmi ovu kesu zlata, čuvaj je!</p>
            <p>- Ilija! Druže! - plakaše kroz strah žena - bez tebe da ostanem - bez tebe, živote
               moj, ja, sinja kukavica. A što da kažem djeci kad upitaju za oca? Oh, ostaj, tako ti
               boga, poginut ću. Ali ne, ne, bježi, zaboga. Mogli bi te zateći, ubiti, jao, jadna
               majko! što si me rodila!</p>
            <p>- Zbogom! - šapnu Ilija - zbogom! - i poljubi mlado čedo, a uhvativ dječaka za glavu
               pritisnu svoje usne na nevino čelo i zagrli ženu, grljaše je dugo, dugo i jako kao da
               je grli za godinu dana.</p>
            <p>- Zbogom - istisnu kroz plač otrgnuv se od Kate. - Zbogom do sastanka, dušo!</p>
            <p>- Zbogom - zbogom! - jecaše u noć Kata privinuv jače svoje čedo kad su već oba
               konjanika odmakla bila u mrak.</p>
            <p>I opet je noć. Kod Jasenovca grada brzaju putem dva oružana pješaka - Gregorić i
               Gušetić. Konje ostaviše kod plemića Rozalića, znanca svoga, u Zagorju, da ih vrati
               štajerskomu župniku, jer idući na konju svakomu se oku namiču. Brzo idu, gledajući
               preda se, ne govore ništa. Daleko se uklanjaju selima što iz daljine svijetle, boje
               se da će ih Uskoci prepoznati, jer ih tude obilje ima.</p>
            <p>- Ilija - reče Gušetić - nijesi li gladan?</p>
            <p>- Jesam, ali ne marim.</p>
            <p>- A ja marim; gladan sam i žedan. Utroba mi gori.</p>
            <p>- Pričekaj, nijesmo daleko od međe; ondje se možeš najesti do sita na turski
               način.</p>
            <p>- Ali prije i poginuti ovdje od gladi.</p>
            <p>- Jesi li baba? Ne znaš li da nam ulaze u trag? Saberi se.</p>
            <p>- Ne mogu. Nijesam baba, ali nijesam ni ptica nebeska koju bog na svoj račun
               hrani.</p>
            <p>- Pa šta ćeš? Da im uđemo u šake?</p>
            <p>- Neću. Slušaj me. Eno ondje za šumom stoji samotna krčma. Znam je od prijašnjih
               vremena. Zloglasna je, hajdučko je ročište. Zađimo onamo. Napijmo se, založimo se,
               naspavajmo se do dana, i opet sam tvoj.</p>
            <p>Ilija oklijevaše, časak zatim prista.</p>
            <p>- Ajd'mo - reče - nek je na tvoje, samo da ne bude zla.</p>
            <p>- Kakvo te zlo napinje! - nasmija se Gušetić - jesti i piti da je zlo!</p>
            <p>Oba seljaka, zašav stranputice, zagrabiše živo. Mjesec je stajao visoko, i s daleka
               vidjelo se o nebu suho grmlje šume i između drveća crvena iskrica, luč iz krčme.
               Onamo udariše poprijeko i zamalo nesta ih među stabaljem.</p>
            <p>Za jedno četvrt ure dojezdiše konjanici. Četvorica bijahu, Uskoci na konju, jedan pod
               širokim šeširom kanda je časnik bio, a uz njega jezdijaše malen čovječac, koji je
               krila šešira bio navukao na čelo da mu nije bilo vidjeti lica. Četa se zaustavi sred
               puta.</p>
            <p>- Okrenimo - reče zlovoljno časnik - što nas mučiš ovdje, sred blata i snijega. Okani
               se Ilije, toga ni sam vrag uhoditi neće. Bog zna gdje je. Valjda negdje robi u
               Turskoj. Evo se ovdje veremo i vučemo i idemo kao međedi na tvojoj vodiljci, pa
               ništa. Okrenimo.</p>
            <p>- Neću, gospodine poručniče - usprotivi se mali - nije li nas dosta muke stajalo da
               im uđemo u trag, a kod Pišeca, gdje stanuje Ilijina žena, mal' ih ne uhvatismo. Ovuda
               su morali nedavno proći, sad idu luđaci pješke. Vi znate dobro zapovijed gospodina
               Turna. Mi ih moramo uhvatiti. Pričekajte malo - nastavi, spustiv se s konja - da
               vidim. Eto na u snijegu dva muška traga. To su oni. Gle, tu zakrenuše u polje - nagnu
               čovuljak glavu. - Ostanite časak ovdje i drž'te mi konja. Ja ću sam za tragom, da
               vidimo gdje se svršuje.</p>
            <p>- Idi, pa neka te vrag nosi - zamrmlja poručnik zaogrnuv se jače kabanicom - a ti,
               Jovane, podrži konja toga lopova.</p>
            <p>Čovuljak odmaknu poljem prema šumi, sve buljeći u zemlju, a konjanici, stojeći na
               cesti i tralaličući kroz zube pjesmicu, gledahu za njim. Za četvrt ure vidjelo se
               kako mala spodoba od šume preko polja brza.</p>
            <p>- Ha, eto ga! - reče Jovan - šteta te si nije putem skrhao vrat. Uhoda je.</p>
            <p>Čovuljak prispje.</p>
            <p>- Eto - viknu - dobar mi je nos. U krčmi za šumom piju.</p>
            <p>- Jesu li zbilja? - upita časnik.</p>
            <p>- Živi, živcati - potvrdi mali. - Gledao sam ih svana kroz prozor. Ajd'mo. Ali kod
               šume ostavite konje da nas ne naslute hulje po štropotu. - Četica poleti preko polja
               do šume. Tu privezaše konje za drveće, a jedan čovjek osta za stražu. Zamalo stigoše
               do krčme.</p>
            <p>- Opkolimo je - reče mali.</p>
            <p>Uskoci i časnik raziđoše se širom oko samotne kuće. Malić povuče časnika za ruku i
               dovede ga potiho k prozoru.</p>
            <p>- Pogledajte, gospodine! Eno, za stolom sjede i jedu. Onaj brkati je Ilija. Ta da
               ostane živ, a drugi je Gušetić, toga možete za šalu i poklati.</p>
            <p>Oba sjedjela leđima okrenuta k prozoru. Staklo zacinka, prozor puknu i u sobu puče
               puška. Oba seljaka skočiv na noge uhvatiše puške i naperiše iz prozora, pred kojim su
               dva Uskoka stajala zaklonjena za drveće.</p>
            <p>- Tko si, vraže? - kriknu Ilija pa izbaci pušku, a Uskoci odgovoriše puškom, ali ne
               bijaše u njoj zrna. Puškaralo se i puškaralo, ali za te graje otvorila se za leđima
               seljaka vrata, i kao risovi bacili se zaleđice Uskoci i časnik na seljake. Kratak
               bijaše boj. Za malo časa ležahu seljaci svezanih nogu i ruku na blatnom podu krčme,
               dok je krčmar hladnokrvno točio vino časniku i njegovoj četi.</p>
            <p>- A tko će platiti vino što su te hulje popile? - upita krčmar.</p>
            <p>- Ja? - nasmija se Drmačić pojaviv se na pragu, pošto je vidio da su seljaci svezani
               - ja ću za svoga prijatelja Iliju. Dobar večer kume, kako je? Od Sevnice ne vidjesmo
               se.</p>
            <p>- Psino - zaškrinu Ilija.</p>
            <p>- E, brate - stavi se fiškal smiješeći pred njega - žao mi je tvoje mile glave, ali
               više bih žalio onih petsto talira što mi je za nju obećao gospodin Turn. - Zatim
               sjede uz Jovana.</p>
            <p>- Evo ti plaće! - baci časnik punu kesu talira uhodi, koji stade bijele novce brojati
               te napokon reče kroz smijeh:</p>
            <p>- Punih petsto! Pravo je. Skupa glava. Je l', Jovane? Na, evo ti škude.</p>
            <p>- Juda! - zamrmlja Jovan odmaknuv se od maloga fiškala - ne diraj u moje pošteno
               lice.</p>
         </div>
         <div type="chapter">
            <head>XL.</head>
            <p>Početkom godine 1573. riješila se bar napol, iza gotovo deset godina, ljuta parnica
               koja je hrvatski narod toliko suza, toliko krvi stajala. Spora pravda, nagrđena mitom
               i prijateljstvom, izreče istom onda svoju riječ kad bje cijela kraljevina planula,
               kad se suci sami zgroziše s posljedica svoje nepravde. Istom kad je kriknuo užasni
               vapaj zdvojnoga srca, zgaženog bijesom Tahovim, kad je pred očima svijeta pukla grdna
               propast, kad se je drmao zakon i red i uvrijeđena svijest seoskog svijeta posegnula
               da smrvi grijeh proti naravi, povlast plemstva, napustiše plemići stranku Ferka Taha
               koji je sred općeg meteža, krute duše, jarosna srca, uvela tijela, navijan na muke
               bolešću, samovao na tvrdom Susjedu kao iznemogao vuk sred svoje jame. Žuč mu je
               kipjela, bio je bijesan kad je gledao s visoke kule kako se širom vidika diže plamen
               seljačkog gnjeva pod nebo - a još bjesniji kad mu ban dojavi kako sud ište, kako
               kralj pod oštrom prijetnjom nemilosti zahtijeva da se Heningovici polovica svega
               imanja povrati, onoj Heningovici koja je s njim bila boj na život i smrt, koja je u
               srce ranila oholog boljara obećav svoju kćer njegovu sinu, a udav je poslije za mala
               neimućna plemića. Komesari uvedoše Uršulu opet u grad Susjed. Visoko dizaše ohola
               udova glavu, lice i oko sijevaše joj zloradim smijehom kad je ulazila u grad iz koga
               je nepravda izbaci, a Tahi čučio je poniknute glave kraj svoga kamina zabuljiv se u
               glatki kameni pod, škripeći od jada. Dva vraga stanovahu pod jednim krovom, dvije
               bijesne duše u jednom paklu.</p>
            <p>Jedanput jošte izađe Tahi pred svijet. Na osamnaestoga veljače 1573, malo dana iza
               Gupčeve smrti, vijećao je u Zagrebu sabor kraljevine Dalmacije, Hrvatske i Slavonije,
               i kad se je plemstvo razbučilo bilo, dovuče se najednom u zbor bjeloglav, zguren
               starac, žuta uvela lica, hodeći na štakama, poduprt po svom sinu, Tahi. Buka zatihnu
               u hip - samo mukao šapat razlijegaše se vijećem. Starac se postavi pred uzvišenu
               stolicu bana Draškovića, koji je gladeći bradu upirao svoje žacave oči ljuto u njega.
               Dignuv suhu desnicu progovori drhtavim glasom Tahi:</p>
            <p>- Velemožni, prečasni gospodine bane! Slavni stališi i redovi kraljevine! Pred vaše
               lice dolazi slab, iznemogao starac, pred vas koji ste vrhovno sudište u ovoj zemlji,
               i traži od vas pravdu. Zavrijedio sam da me branite jer sam služio vjerno tri kralja,
               jer mi je ova moja ruka iznemogla mašući sabljom na obranu domovine. Prebrojte sve
               ljute okršaje, u svakom je tekla Tahova krv. Sad sam osušeno stablo. Ne želim nego da
               zadnje dane burnog života probavim mirno pod svojim krovom, da spokojno umrem. Ali
               vrazi ne daju. Digoše sjekiru na taj suhi, uveli panj - na mene. Ne mogu mnogo
               govoriti. Slab sam. Ta vi znate za što vas molim. Kad zlobne duše podjariše na me
               bijes zvjerskog seljaštva, uvedoše komesari na silu gospoju Uršulu Heningovu u posjed
               pol imanja moga, moga, velim, jer sam ga za svoj novac kupio. To je krivaca, grdna
               krivica. Ne bje dosta da su me oplijenili, spalili, oglobili, da mi je glavi
               prijetila smrt. Još da se s njima dijelim. To je krivica, velju - zavrti starac
               jarosno glavom - ja ne poznajem komesara, ja priznajem samo vaše sudište. Budite
               pravedni, vratite mi moje. Ja prosvjedujem proti sili, makar kraljeva bila! - I
               starac, podignuv glavu, pogleda mutnim očima bana.</p>
            <p>- Gospodo slavna! - planu gnjevno Stjepko Gregorijanec, koji je dosele poniknute
               glave u kutu sjedio, skočiv na noge - gospodo slavna! Prosvjedovati moram ja za svoju
               punicu, gospoju Heningovu. Šta? Dotle li dođe? Zar sud i zakon ništa ne vrijedi u
               ovoj zemlji? Zar je razbojniku slobodno otimati tuđe? Nije li dosta bilo krvi i
               bijede? Da je bude više? Sud izreče pravo, zapovjedi kralj, ovršiše komesari. Tko se
               smije dići na kralja? Imanje Susjed i Stubica djedovina je Heningova roda, a strana
               kukavica uvuče se u mirno gnijezdo, ote ga razbojski. Gnjavio je i davio je nemilo
               kraj da se je vapaj čuo do boga. Vi bijaste svjedoci krvavih zgoda, vi znate da je
               seljački bijes prijetio satrt prava svoga plemstva. A tko je tomu kriv, tko? Tahi!
               Da, on! I sad kad je u domaćem boju toliko propalo duša, kad je pol naše zemlje
               krvava pustinja, sad gdje se je drijemna pravda iza toliko nesreća probudila, sad
               traži istočnik svega zla svoje pravo. Gdje je tomu čovjeku duša? Gdje mu je lice?
               Sramote! Grehote! On ne priznaje komesara sad gdje učiniše pravo, ali ih je priznavao
               kad učiniše krivo, kad mu predaše proti pravu cijelo imanje. I smije doći na taj
               posvećeni prag? I smije stati pred bana? Gdje mu je poštenje?</p>
            <p>- Stani - viknu dršćući Tahi dignuv oči poput tigra i izbijeliv zube - zauzdaj
               otrovni žalac svog jezika. Tko pobuni seljake, tko ih podmiti? Ti! Ne govorim tebi,
               govorim cijelomu plemstvu za svoje pravo što ga kralj potvrdi svojom rukom. A ti
               popravi radije što si zgriješio, povrati bratu si Baltazaru djedovinu koju si slabiću
               ukrao, da, ukrao, ti, njegov brat, njegov skrbnik.</p>
            <p>- Laže Tahi, laže - bješnjaše Stjepko dižući pesti - ja sam imanje medvedsko založio
               da popravim naš imetak - -</p>
            <p>Gospodo - viknu Tahi - ja prosvjedujem proti sili, dajte mi pravo! Dajte!</p>
            <p>Starac okruži okom cijeli zbor, koji je šuteći slušao svađu bijesne te dvojice.</p>
            <p>- Pravo mi dajte! - škripaše starac.</p>
            <p>Ali ono plemstvo koje nekad mahnito klikovaše na jedan Tahov mig, ono plemstvo komu
               Tahi bijaše nekad vladar i bog, ono plemstvo šućaše mramorkom. Mraz oprži starčevu
               dušu, i glava mu kloni. Tada će ban:</p>
            <p>- Gospodine Tahi! Kralj i sud rekoše svoju, i tako će biti. Još velju vam što mi
               poručuje kralj. Heningova neka vam vrati novce koje dadoste Batoru, a vi ostavite
               Susjed, to je kraljev savjet i moj!</p>
            <p>- Nikad! - kriknu Tahi i kao munjom dirnut osovi glavu - nikad, ma rekao i kralj. Na
               Susjedu ću umrijeti, jeste li čuli? Ajd'mo, sinko, ajd'mo. Tu nema života, nema
               pravde. Ajd'mo da ih ne vidim, te otrovne zmije.</p>
            <p>Poduprijev se na sina, odvuče se Tahi iz nijemog zbora, ali kad dođe na vrata, zaori
               iz puste šutnje ko iz groba glas gospodina Vurnovića:</p>
            <p>- To za Ambroza Gregorijanca! - Ko da ga je ujela guja, potrese se Tahi i klonu u
               naručje svojega sina.</p>
         </div>
         <div type="chapter">
            <head>XLI.</head>
            <p>Što reče ban? - zapita Uršula željno zeta Stjepka, koji je iz Zagreba na Susjed
               dojezdio bio.</p>
            <p>- Tahi neće - odgovori velikaš zlovoljno punici, koja je sjedila kraj prozora i za
               kojom je stajala vjerna sluškinja Lolićka, redeći gospođi kosu. - Ban mu ponudi u
               svoje ime da će dobiti sve novce što je platio Batoru, i nek se seli odavle. Ali Tahi
               neće, sve što ga je skučila nemila bol.</p>
            <p>- Moram ga se riješiti, pošto-poto - odvrati ljutito Uršula. - Samo da znam - - -</p>
            <p>- Gospo - šapnu Lolićka - zaboraviste li moje riječi, moju osvetu koju moj Drmačić
               toli lijepo zamisli.</p>
            <p>- Grozno je odviš' - mahnu Uršula.</p>
            <p>- Pustite me - nasmjehnu se Lolićka - ja se svetim. Vama će dobro doći. Luda djevojka
               koju nađoše ljudi na putu svejednako boravi u gradu. Moram se osvetiti za toli ljute
               rane. Dobro sam pogledala sliku, pripravila se. Pustite mene da radim. Molim vas -
               prignu se žena, na čijem si licu mogao i sad razabrati tragove prijašnje ljepote.</p>
            <p>- Da čujemo što veli Stjepko - reče udova i sagnuv glavu k zetu, prišapnu mu nekoliko
               riječi. Stjepkovo oko sijevnu.</p>
            <p>- Divno je - skoči velikaš na noge - da, pristajem.</p>
            <p>- Dobro je - reče Uršula Lolićki - radi što te volja. Ja perem ruke.</p>
            <p>Služavka kimnu uz smijeh i ode.</p>
            <p>*</p>
            <p>Dne četvrtog kolovoza 1573. sjala je lijepa, vedra noć nad krajinom. Zlatna mjesečina
               treptila je čarobno nad vršcima zelene šume, nad srebrnim zavojima Save. Daleko
               nakraj vidika isticala se o jasnom plavetnom nebu crna gora. Bajan, divotan mir
               sterao je svoje mreže nad zemljom, a iz duše šarenog cvijeća lepršio je miomiris
               svijetom. Bilo je kasno, sve ljudsko pleme ljuljalo se u slatkom snu; - samo jedan
               čovjek bijaše budan - Ferko Tahi. Zlatna mjesečina sipala je svoje zrake preko sjajne
               mreže zelena bršljana kroz visok prozor susjedskog grada, na krilu gdje je stanovao
               Ferko Tahi. Čudno ljeskalo se svjetlo u staklenim pločama otvorenog prozora, čudno na
               glatkom kamenom podu sobe, na kojem se je crtala crna sjena bršljanova lišća, a dalje
               titralo je svjetlo o starinskoj slici Arlandove Dore, dalje padalo je svjetlo na
               uvelo bradato lice sjedoglava starca, ležećeg na postelji, i još dalje u polumraku
               bljeskala je mjesečina na sjajnom oružju što je nad glavom starcu visilo. Na postelji
               ležaše Tahi sam. Mišice žutoga lica zadrhtnuše od časka do časka, iz mutnih očiju,
               rasplamćenih mjesečinom, čitao si užasnu bol. Držeći na prsima prekrštene ruke, dahnu
               kadšto iz duše, kadšto stisnu usne i smrači čelo. Skučen. Podagra gmiže poput zmije
               po njegovim kostima i štipa i štipa ga da će poludjeti. Leži i šuti, šuti i trpi
               buljeći u sjajnu sinju noć, na starinsku sliku, i bilo mu je kao da se slika smiješi,
               kao da prstom pokazuje u mračni kut u kojem kutri blijeda krvava neman noseći na
               glavi žarku, usijanu krunu.</p>
            <p>Tiho je. Sad zaškrinuše vrata - nešta šušnu.</p>
            <p>Tahi pridignu glavu. Kraj vrata stoji u sjeni crna, nejasna spodoba. Miče se. To je
               živ stvor. Tahi stisnu oči, otvori ih opet, od lakoga drhtanja potrese mu se tijelo.
               Krv mu igra, lubanja da će mu pući, a od mraza ježi mu se koža. Sad škrinu korak na
               podu, crna spodoba koraknu dalje. Tahi zinu od strave. Sad - sad - je spodoba izišla
               iz mraka, mjesečina prosu joj se licem. Žena je, u crno odjevena, na tamnoj kosi
               plamti zlatna kruna, o vratu ljeska joj se bijeli biser. Blijedo joj je i žuto to
               suho lice, kanda se je digla iz groba. Blijede su joj i pootvorene usne oko kojih
               dršće grozničav smijeh. Crnomanjaste oči blisiču amo-tamo kao divlji oganj nad barom.
               Lagano ide naprijed, lagano, tiho, nagnula je glavu naprijed, raskrečila suhe prste -
               pa se šulja i šulja.</p>
            <p>- Isuse! - ruknu Tahi šinuv se uvis - utvaro - tko si - tko si? Jesi li Dora? - jesi
               li Jana? - Ledeni znoj pokri mu čelo, oči da će iskočiti.</p>
            <p>Žena se trznu ko od sna i pogleda sliku i zapazi Taha i kriknu kao prokletac u
               paklu.</p>
            <p>- Ja - ja - ha! ha! ha! - ja, Dora i Jana - a ti - ti si Tahi - oh! Tahi - zlotvor
               moga života - Tu - tu je bilo - Ha, ha, ha. Veseli se, Arlandova Doro.</p>
            <p>Visoko uspriječi se mahnita Jana, tamne zjenice se raširiše u šir plamteći trostrukim
               bijesom, to glupo uvelo lice zadrhta u sto grčevitih zadrhtaja, i bijeli prsti
               zavinuše se o mjesečini kao nokti divlje zvijeri. I sunu na Taha ko strijela.</p>
            <p>- Daj mi srce - da ga jedem - daj mi život da se probudim! Daj! Daj! Daj! - ruknu
               Jana kroz grohotan smijeh.</p>
            <p>I Tahi skupi svu silu. Uspriječiv se zdvojan posegnu za puškom nad svojom glavom. Sad
               će je dohvatiti - sad -</p>
            <p>- Jao! - zavrisnu od boli i klonu natraške. Ne može. Nad njegovu glavu nadnije se
               žena. Vatrene oči bulje u njega, oštri mu nokti groze. Muklo hripanje izvija se iz
               njegovih prsi. Stisnuo, skučio se. - Sad škrinu žena, sad se dotakoše ledeni prsti
               njegova vrata. I ruknu, trznu se, pade mrtav. Još je treptio ledeni znoj na čelu
               mrtvaca, a Jana skakaše grohoćući o mjesečini i viknu:</p>
            <p>- Evo ta ga, Arnaldova Doro! Evo ga!</p>
            <p>Skakućući pope se luda na prozor, ali za hip iščeznu, a iz dubine zaori grohotan
               krič.</p>
            <p>Ujutro nađoše u postelji lešinu Taha, a pod prozorom ostanke lude Jane pod ruhom
               Arlandove Dore.</p>
            <p>Tako osveti se Lolićka.</p>
         </div>
         <div type="chapter">
            <head>XLII.</head>
            <p>Poražen bje hrvatski puk, zagušen slovenski narod, utrnut plamečak prosnutka čovječje
               svijesti koja je ispod jarma tisućljetne varke, ispod krvničkog mača dizala do neba
               ruke, neka se bog sjeti najjadnije djece svoje, one svijesti koja se prenu na noge
               poput diva da satre gvozdenom pesti predsude vijeka. Ali prerano sinu to proljeće
               svijetu, mraz sažga prve mladice slobode koja je za malo dana uminula kao san preko
               zemlje, ostaviv za sobom samo krvavi trag zbilje. Seljak se dignu i pade, dignu se ko
               čovjek, pade ko junak, i morade pasti jer na one dvije-tri brazde hrvatske i
               slovenske zemlje na Savi i Sutli, odakle smjedoše ljudi viknuti u svijet da su svi
               sinovi Adama ravni, dignu se vojska i plemstvo cijeloga carstva. Velik bijaše
               gospodski bijes, strašna gospodska osveta. U Zagrebu, Celju, Ljubljani bijahu pune
               tamnice seljačkih duša; u Zagrebu, Celju i Ljubljani navijala je ljudska bjesnoća pod
               krinkom svete pravice tjelesa seljaka na krvave muke, da im izvadi iz duše i zadnju
               iskricu tajne, a iz dršćućih usta ozva se kao iz jedne duše vapaj: - Htjedosmo biti
               ljudi, htjedosmo biti slobodni!</p>
            <p>Na celjskom gradu izgubi Pavao Šterc glavu, u tamnici biskupa zagrebačkoga čamili su
               Pozebec i Lepoić. I Pozebec zaglavi na stratištu, a Lepoića spasi kukavština jer je
               kod Stubice prvi napustio bio seljačku vojsku. Car ga pomilova na molbu Đure
               Draškovića. Iliju Gregorića i Gušetića dovede vojska u Zagreb, gdje je brza ruka
               banskoga suda začepila bila Gupčeva usta navijeke, da ne iziđe na vidjelo zvjerstvo
               boljara. Ali drukče bude suđeno Iliji. Njega i druga mu dade car dopratiti pred sud
               bečkoga grada. Tu rastezahu njemačka gospoda jadnim hrvatskim seljacima uda, tu ih
               tiskahu nemilim škripcima, ali i njemačka gospoda čuše iz ustiju sumrtvih hrvatskih
               seljaka:</p>
            <p>- Htjeli smo biti ljudi, slobodni.</p>
            <p>I kad bje upisano crno na bijelom sve tiranstvo boljara, kad je neumitna ruka koja
               bilježi sudbinu svijeta utisnula vječan žig u čelo gospodsko, rinuše Iliju i druga mu
               smrvljenih kosti od carskoga stola i otpremiše pod verigama natrag u Zagreb. Godina
               dana uminu od Tahove smrti. Gušetić bje izdahnuo u tamnici od ranâ mučilišta, ali
               Ilija osta zdrav i, zadnja žrtva seljačke bune, pade njegova glava na trgu svetoga
               Marka od krvničkog mača, jer gore muke zabrani im car, zabrani strašno kajanje koje
               je iza krvavog suda stezalo srce gospode. Nije zaludu tekla seljačka krv, plemić
               oćuti tu krupnu šaku i prenu se u čovječju svijest, a seljak nije već trpio zvjerskih
               muka.</p>
            <p>Još malena šaka stenjala je u ljubljanskoj tamnici, hrvatski seljaci Bistrić, Svrač,
               Drvodelić, Bartolić, Turković i Uskok Marko Nožina, koga uhvati Joško Turn. Ali jedne
               noći prije nego će im pući smrtni sud, reče im Nožina:</p>
            <p>- Braćo! Sutra će nas povješati. Poginut ćemo sramotno. Bolje je da poginemo danas,
               da padnemo junački. Nije meni mnogo do moga života, ali čovjek sam pošten i zavjerih
               se Iliji da ću mu paziti ženu i djecu. To me peče, ne bih mogao mirno umrijeti.
               Straža je slaba, a jedan stražar je naš čovjek koji će drugove u noći zabavljati
               vinom. Provalimo, pa što bog da i junačka sreća.</p>
            <p>- Provalimo, Marko!</p>
            <p>U rano jutro pako nađoše gospoda razvaljena vrata, slomljene okove, na zemlji
               svezanog stražara. Hrvati umakoše sretno na užas kranjske gospode, kojih nadvojvoda
               Karlo nemilo počasti radi mamurne straže.</p>
            <p>I susjedska pravda, izvor krvave bune, svrši se napokon. Uršula pogodi se s djecom
               krvnika, isplati Gavri Tahu, sucu banskoga stola, 40.000 forinti i zavlada cijelim
               imanjem.</p>
         </div>
         <div type="chapter">
            <head>XLIII.</head>
            <p>U Klanjcu bijaše proštenje. Šareni svijet vrvio je amo i tamo, seljaci Hrvati,
               seljaci Štajerci, trgujući, pijući, vičući i šaleći se. Bune se ne sjeća nitko, davno
               je minula. Najviše svijeta tiskalo se oko slijepca krajišnika u odrpanoj halji. Mirno
               sjeđaše garavi, bradati svat na zemlji vukući gudalo po brundavim guslama, pjevajući
               hrapavim glasom junačke pjesme, kako pade Nikola Zrinjski, kako se proslavi
               Sibinjanin Janko. Čudno se orila pjesma, čudno slijepcu klimala glava, gusle brundale
               a dinari padali u slijepčevu kapu.</p>
            <p>- Toga sam čovjeka negdje vidio u svom životu - reče malen, na seljačku odjeven riđan
               svomu susjedu u kolu pred slijepcem. - Ne znam gdje nit ga mogu pravo razabrati, jer
               mu prosijeda brada pokriva lice. Ah, znam - nastavi - ali onda ne bijaše slijep. Nu
               zbogom, kume! Večernica je minula, a meni valja poći. Ima dobran komad puta do mojega
               sela, staza ide gorom, i žena me čeka.</p>
            <p>- Eh, ne šali se, susjede, žena te čeka, da, ima, hvala bogu, tri godine dana da si
               je odveo iz službe gospoje Heningove, i bila je već onda udovica. Valjda nijeste više
               ludi. I ti si svat što ga je već koji vjetar propuhao svijetom.</p>
            <p>- Šuti - reći će mali - bilo pa prošlo. Kuća mi dobro stoji. Malim novcem, sa petsto
               škuda uredih si gospodarstvo pa sam, hvala Bogu, svoj čovjek. Zbogom!</p>
            <p>Na prvu riječ malog trznu se slijepac malko, gudalo teklo mu je mirnije, i kanda je
               uho pridigao prema strani gdje je mali stajao. Ujedanput zataknu gudalo za strune.
               pokupi kapu i reče svijetu:</p>
            <p>- Hvala, braćo, na dinaru, na milosrdnom daru, i ne lišio vas Gospod nikad očinjeg
               vida. Laku noć!</p>
            <p>Slijepac se protura svjetinom i krenu, tapajući pred sobom štapom, prema gori.</p>
            <p>Dobrano se je mračilo kad je mali seljak riđan, idući hrlim korakom, došao na vrh
               uske gorske staze, uz koju se na desnoj strani uspinjala gusta šuma, a na lijevoj
               zijevala duboka propast. Došav navrh, zapazi mali čovjeka gdje pod hrastom sjedi tik
               puta i jede; - pogleda bliže. Bijaše to onaj slijepac. Seljak se lecnu smotriv odavna
               poznato mu lice krajišnika, ali se brzo osvijesti sjetiv se da je čovjek slijep pak
               pobrza da mine uz čovjeka i da se spusti niz drugu stranu brijega.</p>
            <p>- Stoj! - zagrmi ujedanput slijepac.</p>
            <p>Seljaka protrese taj poznati glas, i stade nehotice. Da pokroči dalje, ali krajišnik
               skoči pred njega i upre divlje, začudo jasne oči u riđana.</p>
            <p>- Zdravo, Šime Drmačiću! Drago mi je da se poslije dugo vremena opet sastajemo. Dugo
               sam te tražio i našao sam te, hvala bogu. Poznaješ li me, kume? - reče krajišnik
               lupiv seljaka po ramenu. Riđan ne pisnu, već je samo blijed buljio u zemlju.</p>
            <p>- Ne poznaješ li? - viknu krajišnik - ej, slaba ti je pamet. Reći ću ti. Sjećaš li se
               Uskoka Marka Nožine, šta?</p>
            <p>- Sjećam - dahnu Šime dršćući.</p>
            <p>- Drago mi je jer te nije ostavila pamet - nastavi kroz šalu Marko. - Dođi, sjedni do
               mene, imam ti dvije reći - i, uhvativ seljaka za ruku, povuče ga do hrasta i pritisnu
               ga kraj sebe na zemlju, zatim progovori mirno:</p>
            <p>- Valjda nijesi zaboravio kako se ono seljaci na Savi digoše na gospodu. Tu si bio
               ti, bio sam i ja. Posljednji put vidjesmo se u Videmu, je l'? Ponijeh pismo međ
               Uskoke, neka se i oni dignu. Sve je dobro bilo, i da će braća skočiti, ali jednog
               jutra u zoru, kad iziđoh pred svoja vrata, dočeka me četa vojnika, zgrabi me, okova
               me i povede u tamnicu u Ljubljanu. Tu je bilo izdaje. Jedan moj znanac od straže koja
               me je pratila dokaza mi da je u Kostanjevici kod obrštlajtnanta bio neki kržljav
               seljak. Po kazivanju razabrah da si ti bio. Je l'?</p>
            <p>Drmačić ne progovori.</p>
            <p>- Jesi l' bio? - kriknu Nožina izvadiv iz njedara samokres.</p>
            <p>- Jesam - šapnu Drmačić poniknute glave.</p>
            <p>- E, vidiš da sam pogodio. Čuj dalje. U ljubljanskom duplju sjeđah o suhom kruhu, o
               hladnoj vodi, ma ko pas. Ništa nijesam znao kako sreća braću služi. Tada jednog dana
               dovedoše u lancima cijelu hrpu seljaka i dočuh da je Turn kod Krškog razbio Kupinića,
               a Drvodelić mi reče da je izdaja. Čuješ li, izdaja. Tada poče gora muka. Svaki dan
               vodili nas pred sud, rastezali nam ruke i noge, savijali nam uda u gvozdeni škripac,
               gledaj, još je vidjeti na ruci tragova! I da će nas objesiti. Za sebe ne bih bio
               mario. Ali razumjeh da je moj pobratim Ilija potučen, uhvaćen. Moja žena i djeca
               imaju zaklona kod roda, ali nemaju Ilijina. Bilo mi je žao. Da provalimo. Posluži nas
               sreća. Provalismo, utekosmo. Ja se odijelih od drugih i bludio sam po gori i šumi ko
               gorski vuk. Tražio sam Ilijinu porodicu. Tad saznah u gorskoj krčmi da si ti u
               Planini pobunio proti nama puk i izdao Pavla Šterca u gospodske ruke, saznah poslije
               u ovom kraju kako si izdaju kod Krškog meni upisao u račun. Govori, je l' tako, je
               l'? - kriknu Marko plamtećih očiju navinuv samokres.</p>
            <p>- Jest - dahnu strepeći seljak.</p>
            <p>- Vidiš da pravo govorim. Spavajući u grmu danju a hodajući noću, tražio sam Ilijinu
               djecu. Dođoh do Osvaldove kuće u Pišecu. Osvalda protjeraše gospoda jer je zaklanjao
               buntovničku djecu. Kata je umrla, a djeca prosjačila po kraju. Skupio sam ih i odveo
               plemiću Miliću u gori pod Okićem. Izbavih ga jednom iz turskoga ropstva. Rekoh mu
               neka se oduži, neka primi na dušu Ilijinu djecu. I primi, hvala bogu. Još da pogledam
               svoje. Udarih u naše gore. Noću dođoh u selo. Nađoh da su na dobroj brizi, kod strica
               popa. Izljubih se s njima - oh - tako ih nijesam nikad poljubio. I stric popo mi reče
               kako mu je Jovan Kovačević pričao da je Gregorić kod Jasenovca uhvaćen, i da je neki
               Drmačić dobio za to petsto talira. Je l' tako, reci? - viknu Uskok izbijeliv zube i
               naperiv samokres na Šimunova prsa.</p>
            <p>- Jest - jest - trepetaše seljak kao da ga groznica trese.</p>
            <p>- Eh, vidiš, kume - skoči Uskok na noge - ti si kriv da sam još i sad živ. Da nije
               tebe, bio bih se predao sudu, neka mi skinu glavu. Jok, rekoh, Marko; valja potražiti
               kuma Šimu. A kako? Na sunce ne smiješ izići, ta već si suđen na vješala. Tad se
               domislih pameti. Pustih bradu da mi pokrije lice, sklopih oči kanda sam slijep, uzeh
               gusle javorove da pjevam narodu po sajmovima i crkvenim zborovima. Siromah slijepac u
               traljama, tko za njega mari, tko bi ga prepoznao, ta buna je davno minula! Išao sam
               gudeći od kraja do kraja, od sela do sela, da potražim tebe - čuješ li, tebe!</p>
            <p>Uskok umuknu. Mjesec stajao je visoko nad protivnim brijegom, i čudno sijevahu mu
               traci u tamnim očima, na mrkom licu krajišnika, ali čudnije na blijedim obrazima
               seljaka koji se je pod hrastom skutrio bio.</p>
            <p>- Dočuh da si u tom kraju, da si seljak imućan, da si se oženio. Mirovati hoćeš, je
               l'? Od krvave plaće? Dođoh amo. I danas prepoznah između hrpe tvoj glas, žmirnuh,
               prepoznah tebe, i eto, sad te dočekah, kume, na račun.</p>
            <p>Krajišnik, zapiljiv crne oči u seljaka, jedva disaše.</p>
            <p>- Ej, kume, šta veliš? - nasmija se Marko.</p>
            <p>- Dat ću ti sto talira! Pusti me! - šaptaše seljak.</p>
            <p>- Malo.</p>
            <p>- Dat ću ti dvjesta.</p>
            <p>- Malo.</p>
            <p>- Pol svoga imanja - drhtaše Šime.</p>
            <p>- Malo, malo - zagrmi krajišnik - da mi carevinu daš, premalo bi bilo. Glavu daj,
               dušu daj, skote, za sve one suze, za svu onu krv koja je radi tvojega izdajstva
               protekla. Glavu daj! - škripaše krajišnik i dignuv šakom seljaka na noge, povede ga
               kraju propasti, u kojoj je kroz noć šumio gorski potok.</p>
            <p>- Zavirni u tu dolinu. Strma stijena kao odsječena. Trideset hvati ima do dna, a
               dolje je kamen i krš. Dobra postelja, je l'? I meni je na san. Pogibe mi pobratim, a
               ja sam gonjena zvijer, suha grana odsječena od stabla svojih milih, od svega svijeta.
               Mira mi se hoće. Dobro skačem, i tebi su noge lagane. Šta misliš?</p>
            <p>Leden znoj provre na čelo seljaka, usnice mu drhtahu, oči bluđahu desno i lijevo kao
               da traže izmaka. Šime uzmaknu korak i upre se o lijevu nogu - ali u taj par dignu
               Uskok glavu i ruke, stisnu ih oko malog seljaka ko gvožđe i sunovrace sunuše oba u
               crnu dubinu. Zdvojan krič prodrhta zrakom, zdvojan krič odjeknu od šumskog vrhovlja -
               i sve utihnu, samo je u dubini gorski potok šumeći pjevao samrtnu pjesmu, samo je
               mjesec stajao nad brijegom vireći u krvave valove potoka.</p>
         </div>
         <div type="chapter">
            <head>XLIV.</head>
            <p>Kao šareni zlatokrili leptir doprhnu proljeće u kraj. Iz mlade zelene gore proviru
               srebropjene žice preko mekanog maha u dol, kao stidne djevice provirivahu glavice
               miloduhog cvijeća u svijet, vesela jata ptica pršahu sa živice na živicu, sa grma na
               grm, a gorska šuma toli je živa, toli zelena, a sunčano zlato dršće od milote po
               vršcima starih dubova, zapliće svoje čarobne zrake u pomlađelo granje. Daleko od
               svijeta, podno okićke gore, stoji na brežuljku starinski drveni dvor, zavičaj plemića
               Milića. Po kući penje se pod krov zeleno ružino granje, a po njem plamte bez broja
               stoliste ruže. Na starom pocrnjelom krovu raste mah, stoji netresk koji brani kuću od
               strijele. Ispod strehe izvija lastavica prevrćući svoj radoznali vrat, a zlatne pčele
               lebde iz ulišta rojem od ruže do ruže, po starim lipama pred dvorom, po bijelom i
               ružičastom cvijeću voćaka koje se nižu niz brdeljak oko dvora, a dolje pod humkom
               stoji pod šiljastim krovom drven zdenac oko kojega se savija debeo bršljan. Sve je
               toli čisto i redno, toli milo i voljko, i kad pogledaš u male prozore dvorca na
               kojima treperi danje svjetlo, iza kojih proviruju bijele zavjese, čisto ti se duša
               smije, a i oni visoki jablani koji se, pozlaćeni od sunca, dižu oko imanja, kanda
               dršću od radosti, kanda prijazno prema dvorcu prigiblju glave. Večer je, tiha, jasna
               večer. Gora se plavi, nebo se rudi. Pred dvorcem sjedi na kamenoj klupi jak, pristar
               čovjek živih očiju, a k njemu se privinula zrela ali lijepa žena, milo gledajući u
               dva vita mladića koja sjeđahu na zemlji pred njom, milo gledajući u mlada, lijepa
               svećenika koji je poniknute glave pred njome stajao. Starac zaklopi veliku knjigu,
               koja mu je na koljenima stajala, i progovori svećeniku ovako:</p>
            <p>- Sinko! Evo sam ti čitao burne prigode krvave seljačke bune. Svojom sam ih rukom
               zabilježio kako mi ih očiti svjedoci izjaviše, jer sâm te žalosti vidio nijesam. Kad
               buknu nesreća, zađoh sa svojom ženom u taj gorski zakutak da si ne kaljam ruku
               nevinom seljačkom krvi. U toj knjizi zapisano je i ime Ilije Gregorića - tvoga oca,
               koji izgubi glavu. Ne plači, bio je pošten čovjek. A pročitah ti sve to istom sad jer
               si svoj čovjek, jer si vrijedan i uman, jer si sluga božji, da znaš kako je bilo,
               kako bi moralo biti. Ne plači; otkad vas troje djece Uskok u moju kuću donese, bijah
               vam ocem, a ova moja žena majkom. Tvoja braća su vrijedni, sretni seljaci, slobodni
               ljudi kojim ja poklonih kuću i zemlje kraj moga imanja. Ti si htio biti svećenik, da
               vas svoj vijek moliš za dušu svoga oca, svoje majke. Pravo je tako, ali nije to sve.
               U tvojoj desnici gori baklja istine, nad tvojom glavom lebdi sila svetoga duha, sa
               tvojih usana truni se slatka mana zakona ljubavi, koji nas uči da su svi ljudi braća
               po bogu. Oh, idi među puk iz kojeg si niko i diži ga na noge kao milosrdni
               samaritanac, dodirni se anđeoskim krilom njegove duše, otvori tomu zapuštenom cvijeću
               dušu, neka mu se miris raspline svijetom, pusti da rosa božje ljubavi, ljudske
               blagoće, vrline pada na srce našega puka. Ako mu je kora tvrda, ako mu grane nijesu
               vite, ako poraste bodljiv trn, nije od naravi takov. Tvoj je otac pao, pale su
               stotine drugih, ali iz njihove krvi niče novo sjeme. Već sada jenja kruta sila
               tiranstva, ali doći će dan, po dugim nemilim ljetima, gdje će bog popraviti što su
               ljudi sagriješili, gdje će seljak dizati slobodno čelo kao i plemić. Tvoj otac
               nasluti kroz san novo doba i htjede ga doživjeti. Prerano je bilo. Ali ti idi,
               pripravi taj dan plamenom molitve, silom ljubavi. Vi pako, sinci - okrenu se plemić
               svojim sinovima - ne zaboravite da ste ljudi, da su svi ljudi braća, pamtite da je
               samo onaj pravi plemić u kom bije plemenito srce, da vrlina djeda nije jaka oprati
               opačine unučadi. Budite blagi i dobri. Kratak je put od kolijevke do groba, samo
               jedan ima put dobrote za plemića i kmeta, a u raju sjedi i car i prosjak jednako za
               stolom božjim. Imajte duše za puk, ko što sam imao ja!</p>
            <p>U oku mladog svećenika zatrepti suza, kleknu i poljubi starca, poljubi gospu u
               ruku.</p>
            <p>- Da, kunem vam se - kliknu staviv ruku na srce - bit ću apoštolom blagoće i ljubavi,
               sijati u srce ljudi zlatno sjeme bratinstva, da pođu tragom Abelovim, da se ne izvrne
               ni bogataš ni seljak u Kaina, a zadnji dah moga života bit će molitva za sreću vašu i
               vašega roda.</p>
            <p>Tad skočiše mladi plemići i zagrliše mladoga popa kroz klik:</p>
            <p>- Zagrli i nas, blagoslovi nas, brate! - a gospi Sofiji zadrhta u oku zlatna
               suza.</p>
            <p>Tiha bje večer, milo je gledalo zalazeće sunce pošteni dvorac i dobre ljude; tiho je
               bilo, samo miris cvijeća prhao je po svijetu. Uto graknu na blizom drvetu gavran, ali
               mladi plemić skoči, trgnu iza pojasa pušku, namjeri. Planu, crna ptica pade mrtva na
               zemlju, a kroz noćni mir samo si čuo pjesan slavuja gdje iz luga pozdravlja zlatne
               zvijezde na nebu.</p>
         </div>
         <div type="chapter">
            <head>XLV.</head>
            <p>Sred mjesta Stubice stoji stara crkva, a u njoj pod svodom na lijevoj strani velika
               kamena ploča. To je nečiji grob. Da. Na kamenu stoji pod tvrdim oklopom krupan
               čovjek. Duga mu brada, brkovi dugi, čudna rudasta kosa, debele usne, debeo nos. Nagni
               glavu i čitaj! Tu počiva Ferko Tahi, tu Jelena gospa. Slavna li čovjeka! Kamen bar
               veli. Proslavio se pod tri kralja za Mađarsku, veli kamen - ali gnjavio hrvatski puk.
               Bijaše vrijedan, pošten, sretan, veli kamen. Oh, ne dao bog nikomu takove sreće! Ali
               kad gorsku dolinu prekrili noć, potresu se kosti sred groba a iz kamena skoči
               prokleta sjena oklopnika i bježi iz crkve, ta dosta stenje cijeli dan pod teškim
               kamenim jarmom, a u kući božjoj koja njegova nije; dosta da po njegovim kostima gazi
               seljačka noga, da kroz zidine grme orgulje poput trublje posljednjeg suda. Da bar
               zbrisati može sa kamena svoje ime, da ga bar nestane iz pameti ljudske. Ne! Nek
               sijeva to prokleto ime do sudnjega dana, nek se smije taj kamen paklenim rugom o
               slavi, vrlini, poštenju. I bježi iz crkve u noć. Ali jao! Na svakoj grudi posrću mu
               noge, na svakoj stopi lijepi seljačka suza. Na kamenu pred crkvom sjedeći plače i on,
               plače kroz cijelu, crnu noć. Eto, na istoku bijeli se dan, po vrhovima dršće zora.
               Još jednom diže oklopnik glavu da pogleda brdo nad mjestom, da pogleda svoj ponositi
               grad. Groza ga strese. Nema već kamenog grada. Po vrhu, gdje je nekad vijorio
               ponositi stijeg gospodina Taha, ide seljak za plugom i pjeva veseo jutarnju pjesmu.
               Sjenka boljara se trzne i umine u grobnicu, pod prokleti kamen, a slobodna pjesma
               pliva daleko, daleko zelenom gorom gdje se razlijeva sjajna rumen probuđene zore,
               gdje niču na nebu ruže iz mučeničke krvi hrvatskog i slovenskog puka, što ga pogazi
               oholi bijes u prosnutku zlatne slobode. Cvati, ružo rumena, cvati, posvećeni cvijete,
               vij se nad grobom nevoljnih ljudi koji digoše mač na zakon varke i laži, koji digoše
               mač za zakon prirode svete; cvati, jer se je mladi rodio dan, i čista rosa pada u
               srce puka, rosa blagoće i ljubavi bratske. A ti, hrvatski mladi sokole moj, uberi taj
               cvijetak, za klobuk ga djeni i ponosi se njime pred vijekom i svijetom.</p>
         </div>
      </body>
   </text>
</TEI>
