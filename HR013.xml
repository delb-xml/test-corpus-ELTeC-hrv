 <?xml-model href="https://github.com/COST-ELTEC/Schemas/raw/master/eltec-1.rng" type="application/xml" 
    schematypens="http://relaxng.org/ns/structure/1.0"?>
 <?xml-model href="https://github.com/COST-ELTEC/Schemas/raw/master/eltec-1.rng" type="application/xml" 
    schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0" xml:id="HR013" xml:lang="hr">
	<teiHeader>
		<fileDesc>
			<titleStmt>
				<title>Prosjak Luka</title>
				<author ref="viaf:56659888">August Šenoa (1838-1881)</author>
				<respStmt>
					<resp>ELTEC Conversion</resp>
					<name>Vjekoslav Blazsetin</name>
				</respStmt>
			</titleStmt>
			<extent>
				<measure unit="words">56242</measure>
				<measure unit="pages">190</measure>
			</extent>
			<publicationStmt>
				<p>COST Distant Reading: ELTeC</p>
			</publicationStmt>
			<sourceDesc>
				<bibl type="digitalSource">
					<title>Prosjak Luka: Pripovijest iz seljačkoga života</title>
					<author>August Šenoa</author>
					<publisher>Naklada Bulaja – e-Lektire</publisher>
					<date>2018</date>
				</bibl>
				<bibl type="firstEdition">
					<title>Prosjak Luka: pripoviest iz seoskoga života</title>
					<author>August Šenoa</author>
					<publisher>Matica hrvatska</publisher>
					<pubPlace>Zagreb</pubPlace>
					<date>1879</date>
				</bibl>
			</sourceDesc>
		</fileDesc>
		<encodingDesc n="eltec-0">
			<p/>
		</encodingDesc>
		<profileDesc xmlns:e="http://distantreading.net/eltec/ns">
			<langUsage>
				<language ident="hr"/>
			</langUsage>
			<textDesc>
				<authorGender xmlns="http://distantreading.net/eltec/ns" key="M"/>
				<size xmlns="http://distantreading.net/eltec/ns" key="medium"/>
				<reprintCount xmlns="http://distantreading.net/eltec/ns" key="unspecified"/>
				<timeSlot xmlns="http://distantreading.net/eltec/ns" key="T1"/>
			</textDesc>
		</profileDesc>
		<revisionDesc>
			<change when="2021-02-14"/>
		</revisionDesc>
	</teiHeader>
	<text>
		<body>
			<div type="liminal">
				<p>Pripomenak štiocu</p>
				<p>Ne pišem rado pripomenka ili predgovora, a mislim da ne ima toga pisca koj bi ga
					rado pisao. Kad si svoje djelce skinuo s duše i misli svoje stavio na papir, kad
					si dokraja iznio pred svijet plod, koj je bud od sebe, bud s vanjskog dojma u
					tebi niko, raso i dozrio, odlanulo ti je srcu i kao što čovjek težak baci motiku
					poslije danjeg posla, tako i pripovijedalac vrgne pero na stran i veli: Hvala
					Bogu! To je dakako i posve naravski, jer nam se duša nekako priječi da dodamo
					svojoj pričici suh tumač, da pripovijedamo što smo htjeli i željeli.</p>
				<p>Nu nije hasne priječiti se, kadšto se mora tumačiti. Ja sam tu potrebu iskusio ne
					jedanput, jer ima kod nas svijeta koji na lahku ruku čita, na lahku ruku sudi, a
					katkad i sudi čega ni čitao nije. Kod nas zavladala je zbilja kriva vjera da
					beletristici ne treba nego pera, crnila i artije, riječju, da je beletristika
					samo igrarija, i zato zbilja i svatko misli da ima pravo o takovu književnu
					plodu izreći svoj sud. Kad pako pisac napiše nešta neobična ili da reknem, kad
					ne piše po šabloni, viknuti će namah i ovaj i onaj: Ta toga ne ima, to nije
					moguće, to nije naravski! I eto ti kritike. Ne pita se tu za izvore, da l' je to
					ikada bilo il se zbilo, da li takovih pojava ima i danas u našem narodu. Za sve
					to ne pita se, već se samo onako baci riječ na papir, i eto ti suda! Sad neka
					pisac, u čijoj se duši već nova slika razvija, sjedne, neka napiše obranu da
					njegovo pričanje nije nenaravsko, neka uzme nevjerovanog Tomu za ruku, neka ga
					povede u ovaj arkiv il u ono selo, neka mu otvori ovu ili onu kroniku! – Na
					razloge odgovara se, na fraze nikad! Pisci kod nas imaju predosta drugoga posla,
					pače im vele malo vremena ostaje i za pisanje!</p>
				<p>Naši su izvori malo poznati, naš narod vrlo malo proučen, navlaš se malo mari i
					misli za hrvatski puk. Mnogo se doduše deklamuje i piskara o tom narodu, al malo
					ljudi zavirilo mu je u dušu, ispitalo njegov značaj, razabiralo njegove rane –
					bome velike rane. Ljudi kod nas scijene da se naš puk tako ljubi, srdi, da tako
					misli u svojoj kolibici kao mi kaputaši u gradskom salonu i namjere li se na
					kakov slučaj kojega njihova pamet odgonetnuti ne može, veli se samo bahato i
					ukratko: Naš seljak nije vrijedan života, on je marva!</p>
				<p>Kad se kod nas govori o narodnoj umjetnosti, o narodnoj glazbi, smiju se ljudi,
					budući toliko tuđinstvom skroz i skroz opojeni da nisu ni jaki pomisliti da
					Hrvat nešta osebna, karakteristična imati može; zato i vide na našem puku samo
					mane što mu ih je nevolja donijela, a ne vide vrlina kojih taj zanemareni
					hrvatski puk od prirode obilje ima, a što je karakteristički u narodu, čini se
					mnogim civilizovanim ljudem glupo i prosto, jer je seljačko. Često opisuju se
					naši seljaci u pripovijestih i pjesmah toli sentimentalno i nenaravski da se
					čovjek nehotice nasmiješiti mora, ako je zavirio u seljačku kolibu. Mnogo puti
					moramo gledati i u našem kazalištu gdje se seljaci obično kao glupani, tupani i
					karikature prikazuju!</p>
				<p>Teško je istinabog proučiti puk. Sumnjičav je, mučaljiv, ne vjeruje gospodskomu
					suknu, a nije ni čudo. Ta koliko muke se tomu narodu od vijekova naprćuje? Ali
					naš seljak ima srca, ima bome i koliko zdrave pameti, istina dosta je divlji,
					neuk, al poučljiv. U tih hrvatskih kolibah ima kadšto više tragičkih sukoba,
					nego bi čovjek pomislio. Tko mi ne vjeruje, neka pomno čita rasprave karnih
					sudova. U tih kolibah ima mnogo izvorna gradiva za domaće noveliste, mnogo
					izvornih karaktera, ali na prvi mah nećeš ih naći. Već kad si duže vremena općio
					sa seljakom, kad si sjedio za njegovim stolom, kad si mu bio kod krštenja,
					svatova, pogreba, kad si š njim u kumstvu, razgali istom pred tobom svoju dušu,
					otvori ti istom svoje misli, a muka isplatit će se, navlaš ako imaš srca za taj
					puk, koj je napokon jezgra hrvatskoga naroda. Kušao sam iz pučkoga života
					izvaditi osobu, ponešto čudnu – prosjaka Luku, sa cijelim njegovim selom. Ne
					mislite da se je rodio samo u mojoj fantaziji. Nije. Prosjak Luka bijaše živ
					čovjek, kogođ i onaj »barun Ivica«, koga predočih pred nekoliko godina hrvatskoj
					publici. Upoznao sam se s tim prosjakom ima tomu po prilici osam godina, i imao
					je uistinu punu torbu seljačkih obligacija. Pripovijedao mi je koješta iz svoga
					života. Sad ga već ne ima. Poznavao sam i seoskog nadripisara, poznavao pijanog
					starješinu i druge osobe ove pripovijesti. Sve su to živi ljudi bili. Spletoh
					sve te karaktere u jedno i evo vam pokusa. To rekoh da mi tko ne rekne da takvi
					karakteri mogući nisu u našem puku. Čitalac pako neka sudi je li vrijedno bilo
					pisat o prosjaku; ja mislim da jest. Ta i on je čovjek!</p>
				<p>U Zagrebu, mjeseca prosinca 1879.</p>
			</div>
			<div type="chapter">
				<head>I.</head>
				<p>Tiho teče Sava krajem. Uz nju bijeli se vrbinje. Voda bije o niske bregove,
					zajeda se u zemlju, šumi grmljem, struže preko bijelih prudina. S one strane
					stere se nisko čupavo grmlje borovice, nad koje se izvija gdjegdje ljeskovina
					ili čislo nasađenih okresanih vrba, pod kojimi su Cigani živičari razapeli svoje
					šatore. S ove strane viri iza vrbinja ovdje-ondje pokoja siva drvenjara pod
					čađavim, slamnim klobukom. Selo je to, zove se Jelenje, rasijano je kao jato
					divljih golubova po polju. Jadno selo, Bog mu se smiluj! Tu stoji pod raščupanim
					krovićem na četiri stupa krušna ilova peć. Trbušina joj prepukla. Ondje sred
					dvorišta slilo se blatno jezerce po kojem plavuču guske i patke. Uz kaljužne
					glibove vuku se pletene ograde. Na sto ih je mjesta marva raskopala rogovi. Oko
					kuća ispružila se rijetko gdje koja kržljava voćka, gdje se pred ljeto goste
					gusjenice. Livade zamuljene, cjelina razgažena od stoke, uzrovana od krtice,
					polje rijetko, suho, prebrojit ćeš mu strn. Jelenje je blizu grada, Jelenjani
					zalaze često u grad. Ondje im je oblast, ondje sud; nu ne nose iz grada dobrote,
					već sramotu. Na dobro slijepi, na zlo su oštrovidi. Pravdaši su, ljudi nemirne,
					zle krvi, za brazdicu poklala bi se rođena braća. Lijeni su doboga, svaka druga
					kuća kupuje hljeb iz grada pa zapije prirod, ne znam ima li u selu pet tkalačkih
					stanova, već se skup novac trati za kidljivu kramarsku tkaninu. Teče Sava,
					vrijeme ide, ide i svijet, al Jelenje stoji ter stoji, ko što je stajalo pred
					sto ljeta, kadno Jelenjani kruto kmetovahu gradu. Samo da ne pogineš, više muke
					i ne treba. A to je sve zato, jer selo ne ima duše. Nit se vije zvonik crkve nad
					vrbinje, nit se bijeli škola iza grmlja. Al ima krčmu, ima tri krčme, pa kad
					usfali vina i rakija je dobra, mada i nije šljivovica. Ima tu, istina, neki
					starješina, zovu ga Jankom, rastrijeznio ga Bog, još ga ne vidjeh trijezna.
					Gospoda ga drže na starješinstvu od milosti, bud ne nađoše boljega u selu, bud
					se poštenjak ne daje na taj posao. Prepoznat ćeš ga po ljeskovači i po crvenom
					nosu; najbolje poznavaju ga Cigani živičari, jer Janko ne vidi kad ne treba, a i
					u traljah ciganskih nađe se grošić dobre ruke. To je selu glava, oprosti Bože,
					pa šta ćeš kad riba od glave smrdi, a Janko smrdi uvijek od rakije. Zato se i
					Jelenje malo diči po kraju. Ukrade li se štogođ, reći će gospoda pri sudu: Da
					nije Jelenjanin? Seljaci iz drugih sela malo će kad o proštenju sjesti za stol
					gdje Jelenjani piju, a djevojka ne bi se pogotovo udala u Jelenje.</p>
				<p>Sad je upravo jesen, kasna jesen. Nebo se sivi od istoka do zapada. Kiša pomalo
					sipi, sipi cijeli dan. Uz Savu vlači se bijela magla grmljem. Daleko stere se
					polje rumenkastocrno. Živica, kuće, vrbinje sve se to miješa u sumraku kao
					klupko iz koga strši pokoja tanka šiba seoskog zdenca. Lagano, mučno gazeć,
					vraća se stoka od općinskog pašnjaka, čudno kuca zvonce prednjaka kroz pustinju,
					zgrbljeni tiskaju se bosonogi pastiri uz ogradu pod mokrim gunjem. Na hipove
					raste i raste mrak. Gotovo ne vidiš ni kuća, ni drveća, sve tone, gine više i
					više u tminu. Sad će zapasti mrka, tiha noć. Lišće drhće pod kapljicami, katkad
					zalaje koj pas, a jednakim mahom šumi Sava. Sad planu daleko pod gorom kroz
					tminu sto i sto žarkih iskrica. To ti je grad gdje ljudi od noći prave dan.</p>
				<p>U to doba hoda pobrže čovjek od Save uz selo. Vidi se, žuri mu se. Hitro
					preskakuje jame, prevaljuje prelaze, razgrće grmlje. Otprva ide stazom, potlje
					udari kroz živicu u polje. Čovjek poznaje tu svaku jamicu, svaku brazdicu. Sad
					dospje do kuće koja nakraj sela među grmljem o sebe stoji. Krčma je to, da je
					dan vidio bi nad vratima borovicu. Pred kućom savio se pas; ni uhom da makne,
					bit će da poznaje došljaka. Čovjek uniđe u kuću iz koje nisi čuo ni glaska,
					kanda tu ne ima duše; al ima.</p>
				<p>U ovelikoj niskoj sobi sjede za dugim hrastovim stolom dva čovjeka. Ne govore
					ništa, bulje pred sebe u veliku bocu rujna vina, u malu uljenicu. Drhtavi joj
					plamečak reć bi plaho žmirka kroz taj sumrak na gole zidove, na dva-tri šarena
					sveca, na grdnu zelenu peć nad kojom visi povjesmo i nekoliko struka kuruze,
					kraj koje zijevajuć prede vremešna, odebela baba i stoji stisnutih očiju riđ
					mačak – plamečak igra čudno na licu gosti. Jedan je seljak, to kaže očupana
					torba, otrcana čoha. Laktima je podupro glavu. Žućkasto lice mu se podsmjehuje
					žalostivo. Usko je, kratko, protisnuto. Sto se po njem crta križa i savija oko
					debelog crvenog nosa. Od debelih ustiju odbijaju se ispod nosa kratki, mačji
					brkovi, guste obrve srasle su nad nosom, čela i ne vidiš, pokriva ga čupava
					kosa. Čas zatvara oči, čas ih otvara, pokadšto šine prema vratima. Seljak je to,
					starješina Janko. Drug mu? Bijes bi znao! Ne možeš ga pravo uhvatiti ni s kojeg
					kraja. Nekakvo je kratko, tankonogo ševrdalo, da ga otpuhneš. Seljak nije. Po
					izlizanom plavetnom kaputiću koj se pri svakom švu bijeli, slutit ćeš na
					varošanina. Glava mu je ko jabuka, crvena, glatka, na tjemenu utisnuta. Gola je
					kao dlan, samo iza klapastih ušiju strše dvije crne čupice, lice nabuhlo,
					papreno, kanda ima vrbanac. Male crne oči vrte mu se kao točkovi, obrve se
					samiču i razmiču, tanki, šiljasti nos drhće, široka usta previjaju se s jedne
					strane na drugu. Vrti se, vrze, ko da ga tko bode, popravlja si crveni
					ovratnjak, kašljuca i pljucka.</p>
				<p>– Hvaljen Bog ljudi! – pozdravi promuklim glasom došljak stresav sa klapastog
					šešira kišnicu. – Obojica lecnuše se.</p>
				<p>– O ti, kume Luka! – odmuca Janko. – Pošteno te oprala kiša.</p>
				<p>– Bome pošteno – potvrdi Luka.</p>
				<p>– Eto baš zadnje boce! Kasno je, rekoh, neće ga biti.</p>
				<p>– Neće ga biti! – nasmjehnu se Luka sjednuv za stol i baciv prokisli šešir na
					zemlju. Zar me ikad nije bilo kad sam reko da će me bit? Ej Jano, kumo! Vina!
					Luka! Sira! – reći će Luka ženi. – Pojeo bih vuka.</p>
				<p>Lijeno se pridignu žena te iziđe. Luka bijaše suh, košturav čovjek, ni velik, ni
					malen. Obraz mu je zahiren, kukavan, grizljiv, žut, Gospode, kao list na Mali
					Božić, a po njem posijana rijetka, riđa brada kao požeta strn. Gleda ispod oka,
					kuči svoj vrat među ramena, pokazuje zube, prođe kadšto preko lijevog uha ili
					preko čupave kratke kose. Požućela bijela čoha sa sto zakrpa počela raspadati
					se, kožna torbica bijaše masna, klapasti šešir probušen, a košulja davno nije
					vidjela sapuna. Bogalj da mu pokloniš krajcaru.</p>
				<p>– Luka – zapiskuta onaj supijani rumenko – pazi se. Ti gaziš obnoć vražje puteve.
					Daj da te jednom vrag ne odnese. Cigani su blizu, blizu je Sava.</p>
				<p>– Eh! Eh! – izbijeli Luka svoje bijele, šiljaste zube. – Čuj ga Janko, čuj! Vraga
					se bojim! Što sam ja? Bogac koj pobire krajcare. Cigani živičari imaju drugoga
					posla. Al ti, ti šuplje vjedro još i zvoniš? Hvali Bogu da si živ! Tebe, da,
					nosi il anđeo il vrag kad se svaku Božju noć vučeš u svoje gnijezdo. Noge te ne
					bi ponijele.</p>
				<p>– Ne nosi me anđeo, ne nosi me vrag. Ak sam vražji, lahak sam ko perce, a tebi
					torba puna. Pero pliva, olovo tone. Što ja? Živem na Božjoj milosti ko vrebac na
					svakom smetištu i cvrkućem si »živ, živ!« Ima, hvala Bogu i vragu, jošte dosta
					milostivih glupaka na svijetu.</p>
				<p>– Istina, istina! – potvrdi starješina glavom.</p>
				<p>– Ali ti, moj Luka – nastavi mali – vrijediš u svojih krpetinah više nego mnogi
					gospodar u selu koj ima dva jarma volova. Na prste možeš sve Jelenjane
					prebrojiti koje ne držiš na svojoj uzici. Svi su ti dužni. Pitaj samo svoju
					masnu torbicu. Nisam li ti ja pisao sve obligacije, nije li Janko kao svjedok na
					sve to dao svoj križ?</p>
				<p>– Istina, istina! – nasmija se Janko glupo. – Pa je i to. Nas pitaju za porez, za
					općinsku daću, za robotu i lukno. A tko pita tebe, moj Luka? Je li kada tebe
					tuča potukla, Sava poplavila, mraz opržio?</p>
				<p>– K vragu! – udari Luka šakom u stol. – Koj te bijes za to pita, brbljalo jedno?
					Jesmo li zato amo došli, da se pravdamo za kozju bradu, je l'? Žao vam je mojih
					krvavih groša, a? Da, ti grošići su rasli na mojem dlanu i moja torba nije
					rešeto. Jesam li ja kriv da vam žepovi ne imaju dna, da je vaše grlo suh
					pijesak? Nisam li te svaki put pošteno platio za svako pismo? A koliko si se
					puta, reci Janko, napio na moj račun za taj tvoj križ?</p>
				<p>– Da, da – zaklima Janko zažmuriv oči i cmoknuv jezikom – nisi mi dužan ostao ni
					jednog križa i ja sam to reko kad se je tako govorilo. I pravo veliš. Šta bi se
					Božji ljudi grizli rad ništa. Recimo pošto smo došli, pijmo, pa bog!</p>
				<p>Uto Jana donese vina. Luka joj mahnu rukom i žena opet iziđe iz sobe.</p>
				<p>– Bez zamjere – dignu mali čašu – da se kucnemo, kume Luka! Znam, dobar si i
					plaćaš dobro. Samo te molim, ne dodirni me se. Ti znaš više puti čovjeka uraziti
					kao šilom, a ja ti imam od svoje matere tanku kožicu, od svoga oca zlu krv.
					Ostavi te svoje krpice, dosta me je okrpala huda sreća. Il reci, nije li
					sramota, dvije sam latinske škole učio, s varoškim sucem išao sam u normalku – a
					sad sjedim u tom blatnom gnijezdu, sad moram piti s tim glupakom, s tim Jankom.
					Uh! Nije li sramota? Reci po duši!</p>
				<p>Jankovo se lice trznu, ljut zagriznu u kratki kamiš svoje lule, stavi ju na stol.
					Upirući se šakama u stol dizao se polagano, izbulji oči, nagnu glavu i reče
					muklim glasom:</p>
				<p>– Ti, ti si Mikice, velika ništarija, a tvoja je latinska škola huncfutarija!
					Jesmo li te mi zvali u to blatno gnijezdo, a? Govori! Uh, da mi nije te kapljice
					žao, da si je vrijedan, znala bi tvoja tikva što je ova flaša! Viš ti njega! O,
					da je po pravu, sjedio bi ti odavna u drugoj školi, u Lepoglavi, jer toga sapuna
					ne ima u čitavom gradu koj bi ti tvoje nečisto lice oprao. Ti – ti kugo ljudska
					– izmuca Janko i spusti se polagano na klup.</p>
				<p>– Mir! – zagrmi Luka. – Je l' te Mikice bijesno pseto ujelo?</p>
				<p>– Ali ja ću – zaškrinu Mikica.</p>
				<p>– Mir, velim ti – lupi Luka šakom po stolu, a Mikica izbijeli zube i stisnu glavu
					među ramena.</p>
				<p>– Lude! – nastavi Luka, rumen od gnjeva i vina. – Mislite li da imam kada gledati
					kako se razbijate? Zato li smo došli? Lude! Skupite pamet, ako je imate. Bit će
					posla, bit će groša!</p>
				<p>– A! – zinu Janko, a Mikica razvali oči.</p>
				<p>– Da! – potvrdi Luka. – U gradu birat će nove asesore.</p>
				<p>– Hm – začudi se Janko iznova – ja o tom ne znam ništa.</p>
				<p>– Je l' moguće – naruga se Mikica – varoška gospoda da ti o tom nisu ništa
					rekla?</p>
				<p>– Ni crne pod noktom.</p>
				<p>– Za to se još i među svijetom ne zna – šapnu Luka. – Doći će to kao grom sa
					vedra neba.</p>
				<p>– Pak zašto, molim te – zapita Mikica tajinstveno.</p>
				<p>– Stari asesori nisu velikoj gospodi po volji. Nove treba birati, pak je i pravo.
					Šta imamo, pitam vas, od našega magistrata? Guli nas, dere nas. Je l' tako?
					Plaćaj i plaćaj. To je sva dobrota magistratske gospode.</p>
				<p>– Gule bome i kruto – potvrdi Mikica.</p>
				<p>– Hm – zamuca Janko – da su mi bar veću plaću dali. Ali ni groša!</p>
				<p>– Eto Janko! Vidiš. Nisam li reko? Ti si pametna glava.</p>
				<p>– Ho, ho! – uzdahnu Janko iz dubine duše, nasmjehnuv se glupo.</p>
				<p>– Tomu carstvu mora biti kraj. Čekaj samo, dok nova gospoda dođu. Svaki će dobit
					duplu plaću, a seljak će manje poreza plaćat.</p>
				<p>– No – zgrči Mikica pest – ja ću svoju pušku na jednoga ispalit, na ćoravoga
					kancelistu Križanića.</p>
				<p>– Aha – dosjeti se Janko – za ono što ti je priskrbio.</p>
				<p>– Aha – nasmija se Luka – za onih dvadeset i pet vrućih radi krive obligacije.
					Pravo je, sad mu se možeš odužiti.</p>
				<p>– I hoću, sveca mi! Al gdje si Luka te novine pobrao? Bog zna je li to
					istina?</p>
				<p>– Je li se Luka ikad opeko, beno – reče prosjak Luka srdito. – Daj si ti samo
					mira. Na – nastavi izvadiv iz torbe crven rubac te iznese iz pera zauzlanog
					rupca nekoliko banaka – vjeruješ li sad?</p>
				<p>– Vjerujem – odsječe nakratko Mikica i na očigled papirnatog novca stade mu nos
					drhtati i oči sijevati, dočim se je Janko pridizao te preko nosa izvaljivao
					mutne oči na kupić petača koje su ležale pred Lukom. Prosjak primi sa dva prsta
					svake ruke po jednu banku od pet forinti i prinese ju k svjetiljci. Janko i
					Mikica gledahu novce kao pseto što gleda masnu kost. Napokon baci prosjak
					svakomu banku i kriknu kroz smijeh:</p>
				<p>– Na vam kapare! Bene![1] Vjerujete li sad? Il mislite da će prosjak koju
					krajcaru pokloniti od svojih krvavih novaca takovim pijanicam ko što ste vi?
					Nisam, hvala Bogu, lude gljive pojeo. Jutros bio sam u gradu. Ciganin Ugarković
					reče mi jučer neka danas svakako idem u grad, jer da će me na trgu čekati fin
					gospodin koj sa mnom govoriti mora. Krenuh zarana, nađoh svoga čovjeka. Velik
					gospodin, vjerujte, čovjek ne bi ni reko da će na ulici govoriti s takovim
					traljavcem ko što sam ja. Reko mi je što će biti i kako treba. Za dva-tri
					mjeseca najdulje. Vrag zna tko mu je reko šta sam i kakav sam, al to zna da je
					pol sela u mojoj prosjačkoj torbici. Ti si naš čovjek, reče mi, ti već znaš
					pravu notu. Pa daj, evo novaca i radi. Tebi i tvojim neće biti žao. Groša, hvala
					Bogu, ima, zato se ne bojte. Za osam dana dođi opet, pa da čujem, jesi li za naš
					posao. To mi reče gospodin, a ja žmuks, natrag u naše selo i poručio sam vam da
					dođete navečer amo, jer po danu to ne ide. Iz svakoga okna viri po jedan vrag.
					Eh, znate, treba tu mjeriti svaki korak, takvo je vrijeme. Magistratska gospoda
					gledaju jako na prste, a da su mi našli u svojoj crnoj knjizi kutić, znam
					predobro. Nu, hoćete li?</p>
				<p>– Bijesa, pitaš – nasmija se Mikica grohotom – ti znaš gdje groši rastu, tamo se
					spusti Mikica kao vrebac na punu pšenicu.</p>
				<p>– A ti Janko? – pogleda Luka starješinu ispod oka.</p>
				<p>– Hm! – počesa se Janko za uhom i žmirnu na ostale banke. – Znaš Luka, ja bi –
					bogme bi – meni su gospoda krivo učinila...</p>
				<p>– Dakako – potvrdi Mikica – koliko se ti siroto mučiš iduć za magistratskim
					poslom...</p>
				<p>– I kruto – potvrdi Janko.</p>
				<p>– Cijeli dan na noguh – doda Luka – ta ti podereš na godinu više opanaka, neg ti
					tvoja plaća nosi. Pij Janko!</p>
				<p>– I kruto – kimnu starješina – teška služba, pa pomislite i krstitke, i snuboci,
					i svadbe, i karmine. Jer pritom mora biti starješina. To je vraški posao.</p>
				<p>– Kako da nije – viknu Luka – pij Janko! Ja ne bih te vražje službe primio ni za
					sto forinti!</p>
				<p>– Jest, jest, bogami teška – potvrdi Janko, postaviv čašu na stol.</p>
				<p>– Dakle si naš? – viknu Luka oštro lupiv starješinu dlanom po ramenu.</p>
				<p>– Pa da, da! – zamuca plaho Janko, razumiv oštrinu Lukinih riječi. – Nu što ću
					ja, kako ću ja? Ja sam ipak službenik poglavarstva.</p>
				<p>– S te se strane ne boj – reče prosjak. – Da vam kažem. Treba zasuknut rukave.
					Svaki će dobiti svoj posao. Jedan će orat, drugi sijat, treći branat, a žnjet
					ćemo svi. Ti si Mikice neoprana jezičina, gora nego pandurska šiba. Ti šibaj naš
					slavni magistrat kad dođeš među seljake.</p>
				<p>– Šibat ću sve od načelnika do zadnjega pandura, ni krpica neće na njih ostati –
					hahaknu mali.</p>
				<p>– Putevi su nevaljani – reče Luka.</p>
				<p>– To je magistrat kriv – potvrdi Mikica.</p>
				<p>– Ali to bi mi morali navoziti – bleknu starješina.</p>
				<p>– Muč – saleti ga Luka – magistrat je kriv. Djeca moraju u školu mjesto na
					pašu.</p>
				<p>– To je magistrat kriv.</p>
				<p>– Sava nam odnese svake godine kus zemlje, kvari nam sijeno, mulji livade.</p>
				<p>– Magistrat – kimnu Mikica.</p>
				<p>– Naši momci ne mogu se ženiti, već moraju u soldate.</p>
				<p>– Magistrat ih ćera u soldate.</p>
				<p>– Za drobtinicu poljskoga kvara plijene nas građani, duhan smrdi, vino ne valja,
					rakija je skupa, porez velik; tko je tomu kriv?</p>
				<p>– Tko drugi nego magistrat? – kriknu Mikica.</p>
				<p>– Tako – nasmjehnu se zadovoljno prosjak – vidiš, to je prava žica. Tako gudi,
					Mikice moj. Naši Jelenjani su mehki na riječ, a zakresneš li jezikom, upale se
					kao guba. Daj bocni ovoga, bocni onoga, gdje koga ranica peče. Piti se može
					koliko se hoće, al tu se mora piti; u toj krčmi sve na Božji račun. Zovni ovoga,
					zovni onoga, zovni dva, tri, makar i više, pa udri. Al tiho, čuješ, ne reci
					zašto, ni da pisneš o tom gdje je repu kraj. Ti Janko stisni oba oka pa idi
					Mikici s puta. I to znaj Miko, pazi da ti se kosa ne namjeri na kamen. Ima kod
					nas tri-četiri tvrde glave koje se ne bi dale pod naš jaram. Tih se kani! Jabuka
					nek ne padne dok nije zrela. Da ne bude samo dima i poslije nikakve vatre. U
					našem selu ima do trideset seljaka votum.</p>
				<p>– Trideset i pet – popravi ga Janko.</p>
				<p>– Dakle trideset i pet, ali bar trideset da je naših – odvrati Luka – a tvoja će
					briga biti Janko da se koj ukrpa, ma i ne imao votuma, ako bi došlo do tijesna.
					Petar i Pavao, Martin i Luka, svejedno je. Pak ako ide za mrtvoga živ, ne škodi,
					mrtvac neće prigovarati, a gospoda će starješini vjerovati. Naša gospoda
					pobrinut će se već za glase po gradu i drugom kraju. Radimo mi samo svoje. Sad
					znaš Mikice što je tvoj posao.</p>
				<p>– A koga ću bijesa ja? – zapita Janko.</p>
				<p>– Ti mi sada budi na miru. Drži se pred magistratskom gospodom glupo i slatko,
					pričekaj dok zanjušiš na magistratu da popisuju birače. Onda je za tebe vrijeme.
					Reci onda gospodi da si čuhnuo kako po selu idu ljudi iz grada, da govore ovo i
					ono. Reci da ih ne poznaješ, al da paziš. Reći će ti da kortešuješ za stari
					magistrat među narodom, dat će ti novaca. Ti ih primi.</p>
				<p>– Da ih primim? – zabezeknu se starješina – ta to nisu oni pravi »naši«!</p>
				<p>– A nego da ih primi! Pa kaži da je sve u redu, sve pokorno staromu magistratu i
					svi do jednoga da će votum dati magistratskoj gospodi, samo neka ti se da
					tiskana cedulja, i pitaj koja je prava farba.</p>
				<p>– Pa onda! Aha – dosjeti se Janko smiješeći se – sad znam.</p>
				<p>– Pa onda vrag i tri! – zakukuriknu Mikica. – I ćoravi kancelista dobit će pašuš
					circumdederunt![2] Ha, ha! Vrag te posudio Luka, šteta da si takov traljavac,
					šteta da te nije majka rodila za gospodskoga čovjeka! Kakva ti je pamet, imao bi
					kuću u gradu i ženu u...</p>
				<p>– Muč beno! – otresnu se Luka. Spustiv glavu, zamisli se malo, njegovim čelom
					munu ko zlovolja. Zatim skoči brzo na noge, pokupi banke, istrusi ostatak vina,
					turnu šešir na glavu i rekav »lahku noć«, odjuri u noćnu tminu.</p>
				<p>– Ha – zijevnu Mikica dignuv se te pogleda Janka – bi li još?</p>
				<p>– Hm – odmuca Janko brišuć laktom svoj šešir – mislim, ne bi.</p>
				<p>– Ta ima groša, ej!</p>
				<p>– Imam dosta kapljice! Dugo smo čekali Luku. Sutra su kod Ivančića svatovi. Posla
					dost.</p>
				<p>– Vraga! Dobro da znam. Dobra prilika. Gdje ima meda, ima i miša. Tu mogu
					navoditi nit da sašijem staromu magistratu mrtvačko pokrivalo.</p>
				<p>– Pazi. Znaš da moram stiskati oči. Ja sam...</p>
				<p>– Ti si magistratski čovjek! Ha, ha! Ne boj se! Ja ću samo iz prikrajka kurit.
					Ajdmo.</p>
				<p>Prijatelji uhvatiše se pod ruku te se vrlo nestalnim korakom doturnuše do sela
					nad kojim se sterao mir i mrak.</p>
			</div>
			<div type="chapter">
				<head>II.</head>
				<p>Nebo se razvedrilo kao staklo, sunce je veselo sjalo, kao da se veseli proljeću i
					ljetu, mjesto da tužno očekuje zimu, nu bilo je, štono vele, babje ljeto. Zemlja
					isticala je suho zarudjelo lišće i druge ostanke minule bujne ljepote o suncu,
					kao što uvehla usidjelica varaka ličilom svijet, pače i gdjekoj drzovit vrabac
					uševrdao se cvrkućuć po smetištu. Bilo je prilično prema podnevu, a baš na svetu
					nedjelju. U jami pokraj ceste, zaklonjen dobrano kupinovim grmom, sjeđaše
					prosjak Luka pušeć kratku ilovu lulicu. Luka malo je kada tužan bio, gledao je
					onako nehajno u svijet, kao čovjek kojemu među rebrima samo kus mesa poskakuje,
					a pravoga srca ne ima, jer žalostit može se samo čovjek u koga je srca. Nasmijao
					bi se ne jedanput kakvoj vragoliji, pače i lopovštini! Kad bi tko učinio kakvo
					zlo reko bi Luka: »Eh, valja mu posao, pametna glava«, a kad bi tata uhvatili na
					krađi primijetio bi, zaklimav glavom: »Pravo mu je! Bena je! Nije se naučio
					pameti. Takvih glupana i ne treba na svijetu!« Srditi se je znao i kako,
					bijesniti je znao, i joj si ga duši koja bi u takov čas došla pod njegove ruke.
					Sve ga je smatralo u gradu prosjakom. Ljudi mu davahu milostinje više od navade
					negoli od milostiva srca. Tako je po koj groš pao u njegov klapasti šešir. Nitko
					nije pitao šta Luka uistinu radi, svatko je mislio da Boga moli. Tko će i pitat?
					Svijet ga je od puno godina obično viđao, najprije dječarcem, poslije mladićem,
					najzad mužem, al uvijek prosjakom. Luka bijaše zagrebačko dijete. Tu jest,
					živjeti mora, zatući ga ne smiješ, čemu dakle bez potrebe pitat? Je l' bio
					dobar, je l' zao? Može li takov čovjek dobar biti, a zao može samo onda, ako ga
					na kakovu grijehu uhvati sud. Ne ište se od njega srce. Svijet prolazi kraj
					njega kao kraj drača i ako slučajno na njem koje oko zapne, dosjeti se čovjek da
					ima i muha, krtova i crvi na svijetu, zašto da ne bude i takovih bogalja.</p>
				<p>Danas bijaše Luka začudo turoban, nikad nisi na njem vidio takova lica. Obično
					sunčao se je tako poput guštera, sjedeć u jami kraj puta i odbijajuć polagano
					dimove iz svoje lule. Tako je često znao sjediti gledajući u zrak te bi se
					katkada veselo nakesio, kanda mu je sinula »pametna« misao. Nije se klanjao
					svijeta, nije ni mario za ljude koji bi prošli kraj njega, pače kanda se je
					ponosio svojimi krpami. Danas je buljio u zemlju ukočenima očima, samo katkad
					zirnuo bi ispod oka gledajuć kako se bijeli koluti dima iz lule veselo dižu u
					zrak. Zaviđao je reć bi tim kolutom. Tuga, spustiv se na te surove crte, kanda
					je ublaživala nujno lice, samo kadšto zadrhtnule bi mu mišice lica čudno, gotovo
					od zdvojnosti. Jutro bijaše toli krasno i vedro, voljka toplina sterala se
					krajem, sunce bijaše danas sjajnije, svaka kuća, svaki grm, svaka stvarca
					treperila je danas jesenskim zlatom, samo njegove krpe bijahu o tom suncu
					odurnije, gadnije, bilo mu je da stoje na njem kao košulja od olova koja ga
					pritiskava k zemlji, bilo mu je da je kukavniji od onog crva koj se pred njim po
					zemlji previja.</p>
				<p>»Šteta da si takov traljavac, šteta da te nije majka rodila za gospodskoga
					čovjeka! Kakva ti je pamet, imao bi kuću u gradu i ženu...« Te riječi kopale su
					mu po moždanih kao krtica. Nikad nije čuo tih riječi. Sad ih ču, sad mu upališe
					glavu. A Bože, tko mu ih reče? Izmet, koj je njemu – prosjaku služio za novce,
					propalica koj je živio od prevare, čovjek koga sudbina u prvih danih života nije
					bila nudila kamenom mjesto hljebom, pijanica koj se je svoje volje svalio bio u
					blato ovoga svijeta – taj mu se ruga! Bilo je Luku gotovo stid. A on sam, šta je
					on? Zašto je na svijetu? Kako je ugledao svijet? Pao je na svijet kao zrno tuče
					što padne s neba. Stražar gradski nađe nekog jutra golišavo novorođenče na
					ulici, dignu ga, ponese ga na varošku kuću.[3] To bijaše on. Pa jer svaki
					ljudski stvor ime iz koledara nositi mora, okrstiše ga Luka, pa jer se više
					ljudi na svijetu Lukom zovu, te se nije znalo tko mu je otac, tko li mati, gdje
					li kuća, nadjenuše mu gradska gospoda prezime »Nepoznanić«. Sve mu je to
					pripovijedao stari varoški kastelan koj je preklani umro. Kamo sreće da je bar
					kopile! Kopile ne ima oca, al majku ima, koja ga grije rukama, koja mu daje onaj
					zalogaj crna kruha odsrca. Ali ni to! Ni to! Prvu suhu koru koje se je sjetio –
					a pamtio je sve od svoje pete godine – baciše mu pred noge kao što se psetu baca
					kost. Prve riječi kojih razumi iz ljudskih ustiju bijahu kletva na njega, na
					njegovu mater. Isprva dadoše ga na dojištvo grizljivoj baki koja je stanovala u
					čađavoj komori. Bog zna kako ga je nejaka tukla, kako li je u povojih gladovao.
					Luka se toga dakako ne sjeća, ali je valjda ćutio. Kad je postupao i još koju
					godinu kašnje, otkako je počeo pamtiti, doživio bi svaki dan šiba i glada,
					kokoši i mačke otimahu i onu koricu što bi mu baka za magistratsku plaću svaki
					dan bacila.</p>
				<p>Bijaše tup, jadan, ni prekrstit se nije znao. »Prokleto kopile«, to je bilo i sve
					što je svagdan čuo od bake, a drugoga krštenog stvora nije ni viđao, jer bi ga
					baka, polazeć na nadnicu, ujutro zatvorila te je tako čamio do mraka.</p>
				<p>Prokleto kopile! Oh, da je samo kopile. Jednom se baba napila i pijana tukla ga.
					Krv mu se tiskala k srcu. Bolilo ga je. Da je što skrivio, al čučio je mirno,
					plaho u kutu i opet ga je tukla. Zakuhalo i u njem, pa kad baka ode ujutro na
					posao, razbi dječarac okno i skoči kroz prozor u svijet. Kratka li bijaše ta
					slobodica. Opet ga uhvatiše, opet ga povedoše na varošku kuću. Nisu ga vratili
					baki, šteta je novaca za takovo kopile, neka ostane u gradskoj kući, neka pere i
					mete za onaj kukavni zalogaj što ga ostaviše zatvoreni lopovi. Tu je ostao
					godinu, dvije i više godina. Dvorište gradske kuće bijaše njegov svijet, a
					društvo bijaše mu onaj izmet svijeta što ga je opačina, što ga grijeh skupio bio
					u to dvorište iz koga se dječak nije maći smio. Čuo kletve propalica, čuo
					hripavi smijeh razbojnika, vidio iskipjelo lice varalice i ono bezočno čelo
					razuzdane žene koja si dokazuje da u zvijeri ima više stida nego u čovjeka, a
					sav taj gad gledao je odrpanog dečka oholo preko ramena, sav taj smet gurnuo bi
					ga šakom, doviknuo mu kroz pakleni smijeh: Kopile! O, da je bar jedno blago lice
					vidio, da je bar u zakutku jednoga oka uvrebao iskru prijaznosti, da je bar
					jednu suzu vidio koja je potekla iz srca, ali ni toga. Proljeće dođe, njemu se
					nije zelenilo, i dođe ljeto, ali ljetnje sunce žeglo ga je nemilo te jasnije
					pokazivalo svu tu bijedu i kukavštinu, a zima šćerala bi ga u mračni, zadušljivi
					zrak zatvora da ne pogine od studeni, u onu bučnu vrevu zlotvora, koja se je
					svakim danom mijenjala i mijenjajuć se nove opačine pred oči iznosila. Da, kad
					je imao poći k objedu, kad je imao sa drvenom zdjelicom poći po onaj kukavni
					obrok što se »jelom« zove, te samo toliko vrijedio da dječak ne pogine od gladi,
					i onda bi mu doviknuo tamničar: »Kopile, gdje si?« Ni hinjenog mu imena ne
					htjedoše priuštiti.</p>
				<p>Srce mu se ukruti, živci otupiše. Kad se je koj zlotvor previjao pod batinom
					pravde, kad je jaukao da se je svakomu duša tresla, sjedio je Luka i gledao, i
					nije pritom ništa ćutio, ni straha ni smilovanja. Zašto ga gospoda ne dadoše u
					školu? To stoji novaca. Zašto ga ne dadoše u zanat? Valjda ga zaboraviše. Ljudi
					su ga toliko puti vidjeli i bili bi na njega posve zaboravili da nije jednom
					lupio kastelanovo pseto. Hoteć mu se osvetiti, viknu: »Čekaj kopilane! Dat ćemo
					te u školu gdje će biti svaki dan dvadeset i pet masnih«, te pođe ravno k
					bilježniku: »Car traži od nas soldata, već smo pohvatali dosta bitanga, al
					domaću neku kukavicu, odrpanog Luku posve zaboravismo, spectabilis.[4] Kako bi
					bilo da ga spravimo pod pušku? Zar ćemo ga dovijeka badava hraniti?« Bilježnik
					pohvali tu pametnu misao kastelana, nu kad Luku dovedoše pred komisiju, nasmije
					se vojnički doktor odsrca te reče: »Kakvo ste tu strašilo doveli? Mislite li da
					caru treba mušketira od kojih se ne bi mačka poplašila. Nu vidite te sabljikaste
					noge, te kržljave ruke. Idi grdobo, ti nisi za naš posao.«</p>
				<p>Drugi dan pako pozva ga stari gradski kapetan pred sebe.</p>
				<p>– Čuj Luka – reče – ti nisi za ništa na svijetu, ti si izmet. Dosta smo te
					hranili, sto puti više za tebe potrošili nego si vrijedan. Dalje nećemo. Tornjaj
					se u svijet. Na ti dva groša na put, pa radi što znaš.</p>
				<p>Izagnaše ga iz gradske kuće. Bilo mu je kao ptici koju pustiše u zrak, bilo mu je
					kao psetancu koga baciše u vodu. Šta će? Kamo bi se djeo? Da radi? Čudno pogleda
					svoje ruke. Čega da se primi kad ništa ne zna? Išao je, išao, ogledavao kuće.
					Dođe i na trg. Tu opazi baku gdje prodaje kruh. Položi na stolčić svoja dva
					groša, baba žmirnu i dade mu hljeb. Luka stisnu svoj hljebac, pođe dalje, iziđe
					iz grada, sjede pod drvo kraj ceste i pojede krušac, pa onda je gledao u svijet,
					gledao i zadrijemao. Čudna li bijaše ta prva noć slobode, pod starim drvetom,
					pod vedrim nebom na noćnoj rosi. Neobični sni miješahu se Lukinom glavom, kao
					što crnim, burnim nebom. Razmišljajuć o svojoj budućnosti bješe usnuo, zato mu
					se je i snilo o budućnosti, o gustoj magli kojom je hodao i hodao, iz koje nije
					izići mogao. Žamor, prodirući kroz san kao daleka grmljavina, probudi ga. Već je
					na nebu stajalo sunce, a cestom štropotahu silna tovarna kola. Seoski svijet
					prolazaše kraj njega idući u grad ili vraćajući se iz njega. Mladić progleda i
					opet stisnu oči i opet progleda. Začudi se, to ne bijaše mračna tamnica već
					svijetli zeleni svijet. Kamo ću, upita Luka taj krasni svijet. Strese se od
					prepasti kao čovjek prije nego će prvi put skočit u vodu. Zatim oćuti glad i
					žeđu. To bijaše prvo njegovo čuvstvo, briga dosele nepoznata. Kako da to čuvstvo
					smiri? U svijetu nije poznavao nikoga van ljude koji ga otjeraše, njegovo srce
					ležalo je u svijetu kao onaj samotni kamen sred prašne ceste. Dok je tako
					žeđajuć i gladujuć razmišljao, prođe kraj njega mljekarica vraćajući se iz
					grada. Pošav tri-četiri koraka dalje ustavi se, povrati se k Luki, baci mu dvije
					krajcare i dade komad kuruzna hljeba.</p>
				<p>– Na, uzmi – reče.</p>
				<p>Luka se prepa. Al se brzo dosjeti i izmuca:</p>
				<p>– Hvala.</p>
				<p>– Bogu hvala – odvrati žena i pođe putem dalje.</p>
				<p>Sad je imao šta jesti, imao je novaca. Kako mu je to došlo onako iz vedra neba,
					baš u najgori čas? Da, da, žena je mislila da je prosjak. Zar je Luka znao šta
					je prosjak? I kako. Na stotine ih je viđao na gradskoj kući, slušao njihov
					razgovor. To bijaše dobra škola. Osobito jedan, hromi Mato iz Resnika, bijaše
					majstor. Ponedjeljkom bi ga stražar obično doveo na varošku kuću, jer se je
					nedjeljom napio bio u »prosjačkoj krčmi« u Ilici. U utorak bi ga pandur
					protjerao iz grada, a u petak – to bijaše u Zagrebu prosjački svetak – prosjačio
					Mato već po Zagrebu, pa je u ponedjeljak došao opet na varošku kuću, kao parcov
					koj ti se među nogama vraća u kuću u čas kad si ga išćerao bio. Toga se je Luka
					sit naslušao iz prikrajka, kad bi onako pričao zatvorenomu izmetu.</p>
				<p>– E – znao je reći – moja meštrija nije zla, a tjeram ju Bog i duša, trideset i
					pet godina, otkako mi je koliba izgorila. Prije su dakako dvogroške kao ploha
					padale, sada cure samo krajcare. Prije je narod luđi, milosrdniji bio, otkrio bi
					se pred svakim drvenim svecem, sada, sada jedva pozdravlja popa, a ne vjeruje
					pravo ni u svece ni u prosjake. Stari panduri bijahu dobri ljudi, pozdravili bi
					prosjaka, platili mu katkad čašicu rakije, dali pokoju staru cigaru, nek si ju
					žvače. Sad – kuga ih odnijela, sad tjeraju čovjeka amo, pa tu moraš čitav dan
					bez posla sjediti i proštenje u Čučerju zanemariti, a rad šta? Za tu pušljivu
					prosjačku juhu, za taj crvivi kruh? Lude, imam ja boljega smoka u svojoj
					torbici, nije Mato naučen na takovu hrđavu koštu, nek si ju gospoda senatori
					sami pojedu. Mudre glave! Ti da će popraviti svijet? Prosjačit se ne smije,
					istrijebit valja prosjake! Ha, ha! Možeš li istrijebiti buhe i miševe? Il će
					svakomu sagraditi palaču, davati slanine, rakije i pšenična kruha? Učinit će to!
					Pazite, ja ne bih rekao tri puta da će to učinit, kako su ludi. Ja neću toga
					doživiti, vi možete. Meni toga, hvala Bogu, ne treba. Ja se držim stare
					prosjačke slobodice. Rađa mi je rosna tratina, negoli suha blazina. Torbu na
					rame, štap u ruke, pa šepaj moj Mato u bijeli svijet »za krajcarak, malen
					darak«. Tko će se sa mnom, tko? Svakoga petka imam svoje mušterije koje mi u
					lončić davaju jela. Gotovo mi je lončić premalen. Na prste znam svaki svetak,
					svako proštenje, svaki sajam, kao da u glavi nosim šoštar-koledar.[5] Pak se tu
					bome jede i pije da se masti brk. Ne ima proštenja ispod purana, a vina brate
					toči pa loči. Samo treba razumit svoj zanat, dakako po staroj školi, nova ne
					vrijedi pušljiva boba. Ja vam znam i zadnju krajcaru isprešat iz babje kesice.
					Mladi toga ne znaju, to vam je traljava vojska. Ja vam to kažem, da znate. Ne
					boji se Mato iz Resnika da će mu tko kvarit posao, pak su mi i kotači zahrđali,
					jama mi nije daleka. Malo nas već ima starih. Još pokoj slijepac. E, slijepcem
					je bolje, njima ne treba toliko komedije. Slijepac zagudi, zapjevne o kraljeviću
					Marku, pak se sjati ludi svijet kao pčela na med i bakar sipa se kao tuča pa
					kapne i mrva srebriša. No vidite, mi šepavci veći smo komedijaši. Sjedni, stisni
					glavu među ramena, nakrivi lice ko ranjeni svetac, drži svoju nogu rukama u vis,
					vrgni preda se šešir pak mucaj brate i previjaj se kao da si octa popio. E,
					malo, malo je našega naroda, nestat će ga. Al to znajte, prosjaka neće biti, bit
					će razbojnika. Pak gospodi na čast.</p>
				<p>Tako i više toga znao je govoriti stari Mato iz Resnika, Luka je sve to pozorno
					slušao, sve dobro upamtio, a sad ga je sjetila ona mljekarica. Sunce je žešće
					pripicalo, sve je više ljudi išlo po prašnoj cesti, a Luka naheri glavu
					nalijevo, pruži desnu ruku i stade mucati:</p>
				<p>– Darujte me, milujte me!</p>
				<p>Siromah, pomislili bi ljudi i bacili u kapu po krajcaru, po dvije. Tako je Luka
					postao prosjakom ne znajući ništa pametnijega. Dobivao je više nego mu je
					trebalo, pa se Luka tomu čudio i sav suvišni sitniš stavio u torbicu, a kad se
					je više pribralo sitniša, promijeni ga Luka u papir. Jednom prođe kraj njega i
					stari šeponja Mato iz Resnika. Nije htio vjerovat očima. Sagnuv kuštravu glavu
					zapilji sive male oči u Luku te će grohotnut:</p>
				<p>– Pomozi Bože i Majko Božja! Vidim li pravo. Eh, eh! Da! Kopilan se upisao u
					torbonoše, pa ide brazdom kud se ne sije i ne žanje. Ajd amo kukavče da te
					poljubim! Vidi se, još ima na svijetu pametnih glava. A koja te je kuga turnula
					u naš odrpani ceh?</p>
				<p>– Eh – slegnu Luka ramenima – tako je došlo, oče Mato.</p>
				<p>– Znam ja, znam – zakukuriknu šeponja. – To je moja škola od varoške kuće, je l'?
					He, he! Dobro sjeme ne pogine, kopilane! To Bog zna. Ali čuj! Skupi se, pak ajd
					sa mnom u selo da ti pametnu reknem, neće ti biti žao! Meni je nešta sjevnulo u
					glavi. Kod Židova ima dobre rakijice, peče vraški. Na suho se ne da govoriti, a
					ovamo sletila se sva svjetska prašina. Ajd kopilane! – Pođoše u selo pod gorom k
					Židovu. Kad su sami bili sa mjericom one vražje kapljice, gucnu Mato, obrisa si
					brkove i prošapnu ovo:</p>
				<p>– Kako se zoveš kopilane?</p>
				<p>– Luka se zovem.</p>
				<p>– Dakle pij Luka u dobro zdravlje pa čuj. Ti nisi još ni djetić, pa već hoćeš
					majstorom biti. Naučit ću te ja što treba. Ja sam star vuk. Zdavna sam već
					mislio, neće li mi sveti Brcko[6] poslati koga-toga u nauke. Evo je tebe poslao.
					Ti ne smiješ ostat u ovom kraju. Već idemo malo dalje za Sveti Ivan i još dalje.
					Ondje nas ni vrag ne pozna. Ja ću biti otac, ti ćeš bit sin, ja sam hrom, ti ćeš
					bit slijep.</p>
				<p>– Kako ću bit slijep kad su mi zdrave oči?</p>
				<p>– Joj, joj, ali si lud, kopilane! Slijep ćeš biti kao što je sova. Po danu, pred
					svijetom stiskat ćeš oči, po noći možeš se nagledat mjeseca, možeš makar i
					zvijezde brojiti. Ja, tvoj otac – vidiš sad si bar dobio oca – vodit ću te na
					štapu za slijepca, pa će bit groša. Ne boj se!</p>
				<p>– Aha! – kimnu Luka mudro.</p>
				<p>– No, sad mu je, hvala Bogu, puklo među očima. Ali nećemo odmah. Kupit ću ti
					gusle, pa da te učim pjevati. Za toga ćeš biti u šumi, u mojoj kolibi, pa kad se
					jednom naučiš potezati gudalom po konjskoj struni i na nos pjevati o kraljeviću
					Marku, onda idemo na štapu u drugi kraj. Pak da je čist račun, svakomu pol.</p>
				<p>To je Luki milo bilo, bar je imao uz koga biti, s kim govoriti kako ljudi govore.
					Tamo u gori stoji stara hrastova šuma. Tu jedva vidiš hajduka, jedva vuka. Gdje
					je grmlje najgušće, stoji nad zemljom krov od kuruzinja, gotovo misliš, šator
					je. Sprijeda je škulja da se krštena duša jedva provuče, nu prava kusnica. To je
					Martinov stan. Izrovao si ga iz zemlje, podstavio šušnjem, pokrio kuruzinjem.
					Krpa ga svakog ljeta, krpa ga trideset ljeta, pa je dobro. Amo je šeponja doveo
					Luku, nosio hranu za dan, za dva, za tjedan. Donio mu i gusle i kad je bila
					tiha, tamna noć, na uru ni ljudske duše, kad je samo cvrčak slagao svoju pjesmu,
					učio je šeponja kopilana kako slijepci gude, kako pjevaju po sajmovih. Luka nije
					bio tupoglavac, bio i dosta grlovit, staromu Mati nije dakle trebalo puno znoja.
					Kad je onda bila jasna, tiha noć, kad su zvijezde gledale kroz tamno granje,
					pustio bi Luka pjesmu odsrca u taj noćni zrak, a pritom mu se duša tresla. Mato
					ga je slušao i slušao sjedeć pred kolibom i klimao glavom. Jednom zaskoči ga
					usred pjesme.</p>
				<p>– Luka, čuj me! Jesi li čuo za svog oca?</p>
				<p>– Nikad.</p>
				<p>– Za majku?</p>
				<p>– Nikad – mahnu Luka i nož mu prođe srcem.</p>
				<p>– Ta odakle si se pobrao?</p>
				<p>– Na ulici me nađoše.</p>
				<p>– To ti je svijet. Baci te na zemlju, kao kamen u vodu. Pravo si učinio. Budi
					prosjak, ostaj prosjak.</p>
				<p>– A ti, oče Mato?</p>
				<p>– Ja? – pogleda ga starac bijelo. – A šta me pitaš, šta me pitaš? Eh, da! Pravo i
					zašto me ne bi pitao. Trideset godina ovo je moj krov, trideset godina vučem se
					na ovom štapu što si ga odrezah prije nego što sam otišo iz svijeta. Nekad sam
					živio među živimi stvorovi. Al to nisu bili ljudi. Bijahu kršteni, da, ali
					zmije, lisice, vukovi. Pojeli su mi srce. Sad ga ne imam. Dosta, dosta! Samo ne
					idi stanovat pod ljudski krov, idi rađe među nijemu zvijer. Znaš li da sam si
					sam zapalio svoj krov, pa onda odrezao ovaj prosjački štap? Ne idi među ljude.
					Oni će te oklati. Ostani tuj, tu ćeš bit svoj. Tko ti može šta? Sutra ćemo na
					put. Vodit ću te po sajmovih. Nu, jesi li čuo? Kad vidiš da mi nije dalek kraj,
					dopremi me amo, tu hoću umrijeti. To si zapamti, neće ti biti žao.</p>
				<p>Luka je svoga novog oca gledao u čudu, slušao u čudu. Čovjek zapalio je sam svoj
					krov! Kršteni ljudi da su zmije, vukovi! Možda jest tako, možda nije? Možda je
					Mato poludio, možda je govorio pravo? Mnogo je Luka o tom razmišljao, u misli
					usnuo ležeć na šušnju pod prosjakovim krovom od kuruzinja. I snilo mu se o tom,
					mutno mu se snilo. Šta je on znao, šta li da je svijet, šta li ljudi. Što da je
					dobro, što li zlo?</p>
				<p>U cik zore drugoga dana digoše se Mato i Luka na put. Krenuše gorom preko kose u
					drugi kraj, u strani kraj, gdje ih nitko poznavao nije. Kad prevališe sljeme te
					dođoše silazeć do pol brda, ustavi se Mato i reče: »Eno Luka, vidiš u dolu prvi
					dim i čuješ prve pse. Ljudi su blizu, valjda ćemo srest u tom hrastovlju dušu
					koja se je digla u drvariju. Sad da si mi slijep! Stisni oči, uhvati zadnji kraj
					štapa. Glavu drži visoko. Tako. Koracaj pomalo, plaho, zadjeni se kadšto za šalu
					o kamen, o korijen. Ta slijep si, jesi li čuo, slijep!« Luka učini kako Mato
					reče. Dođoše u selo, a pred njih izletiše psi, hudi zubati psi, ter udariše
					bijesno lajati na prosjake. Pseto mrzi na svakoga zabogara, navlaš kad je tuđ.
					Al ih Mato ošinu drenovačom preko gubice i kudrovi stisnuše repove ter umakoše
					skunjene glave u živicu. Obrediše kuće. Al se je taj Mato nacvilio pred svakim
					pragom dozivljuć Boga i Bogorodicu. To da mu je sin, slijep od poroda, on sam da
					je hrom, nevolja velika. Iz Pokupja da su, gdje im je koliba izgorila, a oni da
					stoje na Božjoj i ljudskoj milosti, ko pšenično zrno na kamenu. Hrom vodi
					slijepa. To je bajao Mato, stara lija, a Luka se čudio kako hromac silno laže,
					većma se čudio kako ljudi sve to vjeruju. Od nijednih vrata ne odoše prazni. Tu
					pao sirac, tu hljebac, tu jaje, tu dvogroška, a svagdje samilost i Božji
					blagoslov. Navlaš od ženskih koje su bile meklja srca, te su klimajuć glavom
					kroz suze sažaljivale jadne pogorjelce. Tako su išli sve dalje i dalje od kraja
					do kraja, a svaki su kraj poželi, jer je bio Mato oštrovid, pa je znao gdje puna
					kuruza raste, gdje li pust sirak. Po sajmovih i na proštenjih gudio je Luka i
					pjevao i izvijao vrat, kao da ga je mati bez očinjega vida rodila. Ljudi bi se
					oko njegovih gusala sjatili kao žedni oko izvor-vode, a Mato bi tada klimajuć
					glavom žalostivo reko: »Vidi, vidi Božji narode, ovo je slijepo izišlo na svijet
					ko mače ili pseto, i slijepo ostalo i ostat će, Bog mu zapalio nebesku svijeću!
					Ne vidi sunca ni mjeseca nit onog zalogaja što mu ga milostiva ruka daje.
					Darujte ga, milujte ga. Hvala, hvala, dobre dušice moje, Bog vam platio!«</p>
				<p>Pa da vidite kako je to padalo u Lukinu kapu sve po groš, po dva i po više.
					Slijepci po svem kraju zamrziše na Luku. Grlo mu je bilo jače, a dok su oni sve
					staru te staru pjesmu gudili, Luka je novih sipao kao iz rukava i tako im osta
					kapa pusta. »Koja ga je kuga donesla«, rekli, »te nam otkida svagdanji hljebac
					od ustiju? Ne ima li svaki slijepac pravo na svoj kotar? A ludi svijet jagmi se
					za njim kao za međedom. Tko mu je dopustio da pjeva nove pjesme? Kukavica jedna
					mora obijati za groš tuđe krajeve, što se ne hrani kod kuće!« Tako i sto puti
					gore govorahu slijepci na Luku. Ali koja hasna? Badava je psetu lajati kad grmi
					grom, što je prije kapalo u njihove šešire, sad je plohimice palo u Lukinu
					torbu.</p>
				<p>Tri godine obilažahu Mato i Luka gore i dolove što po Međimurju, što po
					Slavoniji, sve kloneći se Zagreba gdje bi Matu svako dijete prepoznalo bilo.
					Ujedanput spopade Matu hud kašalj. Davio ga je svaku noć. I reče starac Luki.
					»Ču li, Luka! Djeni gudalo za gusle. Kašalj me davi kao da mi tko rebra stiskuje
					gvožđem. Zlo je, vidim do kraja nije daleko. Pođimo k Zagrebu. Dvanaesta ura je
					blizu. Pazi da ne zakasnimo, čuvaj torbu, dosta je teška, ti si jači.« Luka u
					čudu pogleda starca, al posluhnu. Pođoše zbilja prema Zagrebu. Već je Mati mučno
					bilo. Morao popostajati, zraka pojimati. Kad se uspinjahu na onu zadnju goru,
					reći će Mato Luki: »Sad gledaj slobodno, sad nisi više slijepac. Samo do
					sljemena da dođemo, ondje ćemo sjest, počinuti. Da, stare noge nisu za put.« Na
					sljemenu sjedoše oba pod hrast. Pred njima puko vidik široko, daleko. Bilo je
					vedro i toplo, bilo je duši lahko. Mato spusti glavu, zapilji tužno oko u
					svijet, kanda si ga onako ljudski, ljudski pogledat hoće, jer Bog zna... Obojica
					šućahu. Ni jedan nije našo prave riječi. Al je bio Mato srčaniji, pak će ovako:
					»Da, da! To je opet moj kraj. Eno ti i mojeg sela gdje mi je kuća bila. Sad
					borovica i šipak onuda raste; ta nije ni čudo. Trideset i više godina. Sad još
					sve to vidim, još jedanput, pa onda vjeruj nikad više. Ne mogu se toga sit
					nagledati i sad mi se čini da je vrijeme proletilo kao ptica.«</p>
				<p>– Zar ne imate nikoga u selu, oče Mato? – prihvati Luka.</p>
				<p>– Ni žive duše.</p>
				<p>– Već mi više puti rekoste da ste imali kuću, zašto ste ju ostavili?</p>
				<p>– Pusti sinko – mahnu Mato – to su crni dani bili. Al zašto da ti ne reknem sve?
					Tebe još imam, tebe sam na putu našo, pa ću i onako skoro sa ovoga svijeta. Ja
					sam bio pošten seljak, imao sam samo malu kolibicu, krpicu zemlje, kravicu i
					svoju ženu. Bila je lijepa. Zato se našo gospodičić, još je živ taj stari
					grešnik. Taj mi je ženu opojio, zaveo. Ja sam to saznao, ženu pitao i ona
					ispovjedila je svoj grijeh. Tuko sam ju dan na dan, pio sam dan na dan, selo mi
					se smijalo, tužio sam zlotvora, gospoda mi se smijala. Pa sam opet ženu tuko i
					opet pio. Napokon mi je umrla. Stavio sam ju na odar, kraj odra zapalio dvije
					svijeće. Kad sam kraj odra stajao, navečer zijali ljudi u moje prozore, pa mi se
					rugali, čuješ, rugali. Zasjeklo me je u srce. Tada sam vidio da su ljudi gori od
					zvijeri. Pođoh u vrt, odrezah si drenovaču, otjerah ljude i, kad je došla noć,
					zavirih još jednom svana u moju kuću gdje je žena među svijećami ležala. Ova
					kuća, ova žena, to mi je bilo sve na ovom svijetu. Sad već nisam imao posla među
					svijetom koj je opak, iskvaren, koj mi je ubio srce moje. Nakresah vatre,
					zapalih gubu i stavim ju pod slamnati krov. Sve neka ide kvragu. Pobjegoh u
					šumu, popeh se na brijeg, pa gledah kako mi kuća gori. Hvala Bogu, rekoh, sad
					već ne imam sa svijetom posla i neću više staviti glave pod ljudski krov. Pođoh
					u prosjake, a prosjak sam i sad, i nikad mi nije žao bilo da sam ostavio ljude.
					Ne vjeruj nikomu, ni meni. Čovjek ima samo jednog prijatelja, a to si je sam.
					Svi su mislili da sam luckast, to mi je i drago bilo, zato su me i pustili na
					miru. Ja sam samo tražio da se okoristim svijetom i jesam, hvala Bogu. Sad sam
					ti rekao što si me pitao, pa je dobro. Ajdmo k mojoj špilji, Bog zna kakova je,
					nećemo li vuka ili lisicu u njoj naći. Bolje i to, samo da nije čovjek.</p>
				<p>U čudu je Luka ispod oka promatrao staroga prosjaka, al se napokon dignu i
					obojica spustiše se nizbrdo k onoj strani šume gdje je po prilici Matina koliba
					stajala. I dođoše do nje. Dakako, vjetar i kiša bješe odnijeli krov, staro je
					leglo toliko vremena pusto bilo, i kamena palača se ruši, ako u njoj ne stanuje
					živa duša, kamoli ne bi pokrov od kuruzinja. Mato zađe brzo u špilju i pogleda
					brižno u kut, opipa zemlju i kimnu zadovoljno glavom.</p>
				<p>– Luka – reče starac – ded popravi krov, nanesi suha granja i lišća, noći su
					hladne, ja sam slab, vrlo slab. Tu, tu me davi.</p>
				<p>I Luka popravi krov, starac se pako zavuče u špilju i legnu na šušanj, jer ga je
					groznica tresla. Luka sjeđaše mirno na odsječenu panju gledajuć kroz granje
					mjesec i zvijezde, slušajuć žubor gorskog potoka. I reče si sam: »Starcu izmiču
					dani i ja ću opet ostati sam.«</p>
				<p>– Luka! – zovnu ga hripavim glasom iz kolibe.</p>
				<p>– Šta je, oče Mato? – zapita Luka, prišav do ulaza kolibe.</p>
				<p>– Kasno je, dođi unutra, legni.</p>
				<p>– Hvala oče! Vi ste bolesni te ćete sami bolje počivati, ja sam mlad, mogu ostat
					pred kolibom.</p>
				<p>Opet sjede Luka na panj te poče razmišljati što će od njega biti i usnu sjedeć na
					panju. Moglo je dosta vremena proći kad ga je nešta silno gurnulo. Luka se trgnu
					iz sna, spazi pun mjesec na nebu, a do sebe Matu gdje čuči na zemlji. Bio je
					blijed ko krpa, kanda se je iz groba digo, drhtao je na svem tijelu, al oči su
					mu gorile ko žeravica.</p>
				<p>– Luka! Luka! – hripaše starac.</p>
				<p>– Šta je oče, zaboga? Vratite se u kolibu, noć je hladna.</p>
				<p>– Pusti, pust – mahnu ljutito stari prosjak. – Ne brblji. Izvukoh se da te
					probudim. Meni je zlo, meni je kraj.</p>
				<p>– Ali...</p>
				<p>– Šuti, ludo. Začas me ne ima. Evo to ti je papir. Drž. Kad umrem, uđi u špilju.
					U lijevom kutu zakopan je kamen. Iskopaj ga, kopaj dublje tri pedlja. Naći ćeš
					za dvjesta forinti banka i nešta srebra u željeznoj škrinjici, naprosio sam ih,
					tvoji su. Šuti. Dakle, kad umrem, strpaj novce u torbu, samo uzmi šest cvancika.
					Ponesi me dolje u selo na groblje. Tu me položi kraj velikog krsta, na prsa mi
					stavi papir – to je moj krsni list i šest cvancika za pokop. Zakuni mi se da ćeš
					to učiniti.</p>
				<p>– Kunem se živim Bogom.</p>
				<p>– Dobro, dobro, Luka. Samo bježi od svijeta – ostaj prosjak – bolje je tako – uh,
					kako me žeže, tu, tu – svijet ne valja, ne...</p>
				<p>U taj par provali krv na starčeva usta i mrtav klonu pred Luku.</p>
				<p>Mladića je zeblo. Nije bio strašivica, ali pred njim ležaše bjelokos, bradat
					starac, blijeda lica, mrtav. U ukočenih očijuh, okrenutih prema mjesečini,
					trepetaše varavo svjetlilo noćno hineći život i poslije smrti. Napokon se prenu,
					prodrma dva-tri puta starca, al bešćutna uda klonuše u travu kao uvehla biljka.
					Sad se zavuče Luka u špilju, izvadi iz torbe velik nož i poče kopati i kopat.
					Odvali kamen, posegnu nožem dublje, napokon dotaknu se nož gvožđa i škrinja
					iziđe na svijet. Luka izleti na mjesečinu, rasklopi škrinjicu i prometnu ju
					rukama. Zbilja, bijahu to novci kako pokojnik reče. Luka izvadi 6 cvancika, a
					druge novce stavi u torbu. Zatim iznese gunj i priđe k starcu. Potom baci gunj
					na starca, omota ga oko mrtvaca te ga ponese letimice nizbrdice prema selu. Ni
					žive duše nije čuti bilo. Luka uklanjao se kućam da ne zalaju psi. I dođe na
					samotno groblje do krsta. Kanda ga je vrućica držala, a niz čelo tekao mu je
					leden znoj. Starca, papir i cvancike položi pod krst, oglednu se dva-tri puta i
					uminu hrlim korakom u svijet. – –</p>
				<p>Toga, svega toga sjetiše danas Luku riječi: »Šteta da si takov traljavac«, sve to
					pripovjediše mu iznova oni bijeli koluti dima kad je turoban sjedio kod živice.
					Od njegova pamćenja prolazila je slika za slikom pred njegovima očima, nijedna
					vedra, nijedna vesela, sve mutne i mrke, a iz svake je virilo Matino lice, one
					ukočene oči, ona kletva pred smrt. Bilo mu je da sve ovo grmlje i drvlje šapće:
					»Ti si traljavac«, a i one krpe što ih je na sebi imao potvrdiše glasno: »Ti si
					traljavac!« I ono nekoliko kuća štono se o suncu veselo bijele, iz kojih se
					izvija srebroliki dim, kanda ga je gledalo toli milo toli žalostivo. U njih
					vladala je tiha pobožnost, blažen mir, u njih bilo je otaca, majka, djece, bilo
					je poljubaca, bilo i ognjišta, a i one suze žalosnice što su u njih tekle,
					padale su na vruće, ćutljivo srce. A on nije znao za smijeh, već samo za rug
					cijeloga svijeta; da je mogo plakati, suze bi mu bila popila suha prašina. I
					trznu se. Obrve kanda su mu se naježile, oči planule gnjevom, a njegovim licem
					drhtnule unakrst crte jarosti kao što se munja piše po jarosnom nebu. Napokon
					nasmjehnu se zlorado, stavi ruku na torbu, uzdahnu duboko i dignu ponosito glavu
					kano da se cijelomu svijetu suprotnuti kani. Pomno izvadi iz torbe svežanj
					mrljavih papira, razveza ih pomno, stavi jedan za drugim na travu, poče brojiti
					na prste i zadovoljno smiješeći se klimati glavom. Odnekle se čuše koraci. Brzo
					strpa Luka svoje papire u torbu i poviri iza živice tko je. Putem iđaše seljak
					vraćajuć se valjda iz crkve. Znajući za obično zaklonište prosjaka, koracao je
					plaho te je brižno gledao prema kupinovom grmu. Luka skunjio se pod grm. Već bje
					seljak minuo kraj grma, već i poodmako, Luka gledaše za njim pokunjene glave kao
					mačak kad vreba na miša. Sad nagnu i seljak hrlo stupati kao da ga tko tjera, al
					će ujedanput Luka izbijeliv zube:</p>
				<p>– Ej, ej, Đuro! Stani! – Seljak trznu se kao da si ga bocnuo i stane. Snužden,
					okrenu se na peti i priđe ponizno do kupinja. Vidjelo se da nerado ide, kao da
					mu se stope na zemlju lijepe. Pred grmom stane.</p>
				<p>– No, Jure – nakašlja se zlorado Luka – ti kanda me ne poznaš, a nekad smo dobri
					znanci bili. Valjda ti je kratka pamet, pa si me zaboravio. Ne sjećaš li se kako
					si Luku nekad marljivo tražio. E da, da, kad je nevolja, onda se kuca i na
					prosjačka vrata. K tebi kanda se je sreća svratila, pa ti ne treba pomoći. E, pa
					hvala Bogu kad ti je dobro u to zlo vrijeme. Nego znaš šta, Đuro, ono šezdeset
					forinti, a? Šta je? Tu je u mojoj torbi zapisano. Sad ćeš mi ih vratiti. Treba
					mi ih, treba silno. Minula je žetva, već je kuruza obrana i otava pokošena, a ti
					ništ. To ne valja Đuro.</p>
				<p>– A šta bi te bio zaboravio, kume Luka – reče snuždeni seljak – dosta me peče da
					te jošte nisam isplatio.</p>
				<p>– Dabome. Sram te je Đuro, je l', da si prosjaku dužan?</p>
				<p>– Nije to, bogami nije. Svaki dug čovjeka peče i ne da mu mira, jer nije
					slobodan, nije svoj.</p>
				<p>– Pa se oslobodi, plati.</p>
				<p>– Plati, plati! To je lahko reći, al šta ćeš kad nesreća dođe na čovjeka. Sijeno
					je Sava odnijela, otave i nije bilo, jer je voda livade zamuljila. Jedva da sam
					nešta kuruze izbavio. Čekaj dok to siromaštvo poprodam, povratit ću ti pošteno
					novce.</p>
				<p>– A ja, ne mogu čekat – zanijeka prosjak glavom. – Treba mi novaca.</p>
				<p>– Molim ti se lijepo, pričekaj me. Dat ću ti makar poviš glavnice pet forinti
					kamata, a za dva mjeseca dobit ćeš sve pošteno.</p>
				<p>– A ja, dragi Đuro, gdje ti je pamet? Novaca, novaca za osam dana. Kamata neću,
					ti znaš da ne uzimljem kamata u gotovom.</p>
				<p>– Znam ja, ti se za kamate daješ hraniti od dužnika. Nisam li te puna tri mjeseca
					pošteno hranio i davao ti noćište, pače i nove opanke?</p>
				<p>– Jesi, tako je ugovoreno bilo. Šta mi tu spominješ svoju kašu i žgance? Il ti je
					žao da sam tri mjeseca na tvom sjeniku spavao?</p>
				<p>– Ti si jeo što i ja. A zašto si išao na sjenik, mogao si i u kući spavat.</p>
				<p>– Ja nikad ne spavam pod ljudskim krovom.</p>
				<p>– Zašto?</p>
				<p>– To te ništa ne košta. Dakle, da je račun čist. Za osam dana da imam novce il će
					bogami doći bubanj.</p>
				<p>– Nemoj tako – moljaše seljak. Nu Luka se okrenu ne mareći za seljaka te je mirno
					pušio, kanda tu nikoga ne ima. Đuro videći da je danas Luka ljut i da se
					umekšati ne da, reče »zbogom« i odšulja se žalostan.</p>
				<p>Luka gledaše ispod oka za Đurom, grizuć bazgovi kamiš svoje lulice. Uto prolažaše
					kraj njega jedra bosonoga djevojka zasukanih rukava, noseć od susjedova zdenca
					vrč vode. Bijaše ovisoka, puna, okretna. Oko bijelog platnenog košuljka bila je
					ovila crvenu tkanicu, po prsih treptio joj koralj, a dvije crne sjajne kite bila
					svezala crvenom vrpcom. Lice bijaše duguljasto, mrkoputno, oči crne ko
					kupinjice, a žive ko žeravice, pa je gledala slobodno preda se – nikad u zemlju,
					i pjevala si k tomu veselu pjesmu.</p>
				<p>– Maro! – doviknu ju Luka.</p>
				<p>– Šta je Luka? – zapita ga djevojka, obustaviv se.</p>
				<p>– Daj da se napijem iz tvojega vrča. Ožednio sam.</p>
				<p>– Na Luka, napijte se! – reče djevojka pristupiv bliže i podav mu vrč.</p>
				<p>Luka potegne dva-tri puta, pa će povrativ djevojci vrč:</p>
				<p>– Hvala Maro!</p>
				<p>– Bogu hvala! – kimnu djevojka, pa da ode.</p>
				<p>– Šta radi tvoj otac, kum Martin?</p>
				<p>– Zdrav, hvala Bogu. Jutros bio je u gradu da se pogodi za postolarovu sjenokošu
					kod potoka.</p>
				<p>– Eh, dakle kod vas ove godine nije pofalilo?</p>
				<p>– Nije, hvala Bogu. Bolje je neg smo se nadali. Da Bog da, da ne bude do godine
					gore.</p>
				<p>– Pak je to lijepo. Marva kako?</p>
				<p>– Zdravo, ne bojim se za zimu kad je sijena.</p>
				<p>– Ti sama paziš na mlijeko?</p>
				<p>– Eh, nego tko će? Otkad je mati umrla, krave su na mojoj brigi. Al mi se žuri,
					otac me čeka. Zbogom Luka!</p>
				<p>– Zbogom Maro! – odzdravi Luka i djevojka se udalji lahkim sitnim korakom.</p>
				<p>Čudnim je okom gledao za djevojkom kojoj se dugi, sabirani skutovi prelijevaju
					oko snažnoga tijela. Gledao je i gledao za njom kao lisac, dok djevojka ne
					zamaknu u dvorište svoje kuće koja se je među voćkami bijelila, jedina kuća u
					cijelom selu. Pa onda je gledao i samu kuću odozgor, odozdol, kanda ju okom
					omjeriti radi. Zamisli se časak držeć u ruci svoju lulu. I opet pogleda prema
					Marinoj kući. Sad povuče za kamiš, lula se bila utrnula. Prosjak ju zapali
					ljutit, pa je vukao i vukao silovito sve gledajuć pred sebe u zemlju. Oči su mu
					igrale amo i tamo po travi, nešta je mumljao, smiješio se, glavom klimao,
					napokon se ukoči, lula se opet utrnu i Luka je zurio pred sebe, zapiljiv oči u
					velik kamen kraj ceste.</p>
				<p>Probudi ga malen odrpan čovječac koj se je straga preko polja dovukao bio. Bijaše
					to mrk kržljavac rutave crne prosijede kose i nečešljane brade, fina nosa i
					pecavih crnih očiju. Na glavi mu sjedio šiljast šeširić, na tijelu imao mrljavu
					košulju i modar suknen prsluk sa jajastimi srebrnimi dugmeti, a lomne noge
					bijahu mu utisnute u modre, zakrpane hlače i visoke jake čizme.</p>
				<p>– Luka more – šapnu došljak, razmaknuv živicu za prosjakom.</p>
				<p>Luka krenu glavom i reče:</p>
				<p>– Što je Ciganine?</p>
				<p>– Luka more, dobri Luka, more, evo pazara, da vidiš. Past će četiri cvancike u
					Lukinu torbu! – nakesi se Ciganin dignuv četiri prsta svoje ruke kojoj je palac
					odsječen bio.</p>
				<p>– Govori, šta je?</p>
				<p>– Eh, dva riđa po četiri kopita, fina dlaka, živa vatra. Kod Brežaca, eh Luka
					more, na paši stala, pa Cigo Janković mali, prosti Bože, razrezo spone i šuk na
					Sutlu i preko Sutle.</p>
				<p>– Okani me se Ugarkoviću. Ukro konje pak nek ih tjera na pazar.</p>
				<p>– Eh, ne budali Luka more, žica je brza, žandar je ljut, oko je posudio od
					vraga.</p>
				<p>– Gdje su konji?</p>
				<p>– U Stenjevcu, Luka more. Ti znaš da Cigo ne smije imati lijepa konja. Ukrao ga
					crni vrag, viče svijet pa se ide u rešt, pomiluj Bože! Danas bit će mjesečina,
					konji će doći na Savu. Već ti putuj Luka more u Malu Bunu, reci kumu Lacku nek
					počeka dva puta četiri kopita da ih vodi u Lekenik, pa dalje u granicu, u Tursku
					u ime Božje i naše zdravlje.</p>
				<p>– Id s Bogom! Neću.</p>
				<p>– Nećeš? Ma kako nećeš, Luka more. Šest cvancika brojim. A ma si vazda putovao za
					Cigane i ciganske poslove i dobra je ruka bila.</p>
				<p>– Neću.</p>
				<p>– Eh, eh – zaklima Ugarković – šta si gospodin, velik, milostiv gospodin? Pljuvaš
					na krajcaru, Luka more, pljuvaš na cigansko poštenje.</p>
				<p>– Idi sam!</p>
				<p>– Uh Bože i Bogorodice! Ne smije Cigo preko Save u varmeđu. Tamo milostivi
					gospodin sudac nasadio šumu ljeskovače, a sve za jadne Cigane, pa vuci i tuci
					Božju dušu da zemlja pod njom gori. I šiša milostivi gospodin sudac Cigane muško
					i žensko do kože, pa si gol miš. Putuj Luka more, slatki Luka more, evo brojim
					devet cvancika. Ej, Božja ti pamet, naš si kum.</p>
				<p>– Pak da mi daš cijeli Zagreb, ja ne idem danas. Vidiš kume Ciganine ovu moju
					drenovaču, jača je od ljeskovače, a ja ću bit gori, jači od goričkoga kotarskoga
					suca, ako me danas ne pustiš na miru. Već znaš šta? Idi ti k Mikici u selo i nek
					dođe amo. A i ti dođi š njim pa idite u krčmu nakraj sela. Tu će bit razgovora o
					pazaru.</p>
				<p>– Ma Mikica... – počesa se Ciganin za uhom.</p>
				<p>– Nu šta je?</p>
				<p>– Mikica je lopov.</p>
				<p>– Idi, velim ti, Mikica je istina lopov, al se boji moje batine.</p>
				<p>– E pa dobro, Luka more. Na duši ti bilo – reče Ciganin i odšulja se brzo.</p>
				<p>Za jednu uru sjeđahu sva trojica, Luka, Mikica i Ciganin Ugarković u krčmi.</p>
				<p>– Mikice – reče Luka – ti da mi smjesta pođeš na Bunu k Lacku. Da bude o pol noći
					na velikom pašnjaku za savskim mostom. Dobit ćeš od Ugarkovića šest cvancika. Da
					mi ne ideš kroz sela već poljem. Sutra da si mi ovdje u zoru i trijezan, jer će
					inače batina posla imati. Sutra ujutro ćeš u grad u gruntovnicu, pa vidi koliko
					ima kum Martin duga na svojoj kući i komu je šta dužan. Sve lijepo ispiši, pa mi
					donesi amo.</p>
				<p>– Ali Luka – htjede pisarčić prigovorit.</p>
				<p>– Tako da bude – odreza prosjak – a ti, Ugarkoviću, poruči u Stenjevac da konje
					dotjerati mogu.</p>
			</div>
			<div type="chapter">
				<head>III.</head>
				<p>– Šta je? – zapita drugog jutra kod živice prosjak Mikicu. – Jesi l' bio u
					gradu?</p>
				<p>– Jesam.</p>
				<p>– U gruntovnici?</p>
				<p>– Da. Ispisao sam sve za Martinovu kuću.</p>
				<p>– Pa?</p>
				<p>– Eh čist, kao djevica. Ni krajcare ne duguje nikomu.</p>
				<p>– Dovraga! – škrinu prosjak. – Imao bih volju zadaviti te za taj glas.</p>
				<p>– Zar sam ti imao lagati? Nisi li mi reko da ti javim istinu?</p>
				<p>– Ta da, da! Ali to je vragu spodobno! Baš ni krajcare veliš?</p>
				<p>– Ni krajcare. I nije čudo. Martin dobar je gospodar, ne zalazi u krčmu, drži se
					svoga reda i meće groš na groš. Ni sitna slamka neće kod njega poći po zlu. Za
					to ti zna i cijelo selo. Pa pogledaj mu kuću, krave, pogledaj mu polje. U
					cijelom Jelenju ne ima mu para. Ta i sam znaš da ne stoji u tvojoj torbi
					zapisan.</p>
				<p>– Znam, znam! – škrinu Luka zlovoljno.</p>
				<p>– Pak štoviše. Mara njegova kći gospodarica je kakve ne ima u tri sela. Prodaje
					mlijeko i povrtelje u grad, ide sama prigledati na polje težake, pa se ne plaši
					ni srpa ni motike.</p>
				<p>– Znam, znam! Šta mi tu baješ! Ta to je, to je! – viknu Luka srdito udariv dlanom
					po koljenu.</p>
				<p>– To je? Što je? – zapita Mikica radoznalo. – Ja te bogami ne razumijem. Žao ti
					je da Martin ne ima duga i da je Mara dobra gospodarica. Šta te košta Martin?
					Šta Mara?</p>
				<p>– Ne razumiješ? Da, da, kako bi ti to razumio – reče Luka smiješeći se. – Ti si
					lud, lud! Ti si... – pa onda se zamisli Luka, a Mikica pomisli da se Luki zbilja
					miješa.</p>
				<p>Ujedanput doviknu prosjak pisaru:</p>
				<p>– Sjedi do mene! Amo!</p>
				<p>Mikica uplaši se i sjednu. – Tad ga uhvati Luka za ruku i šapnut će:</p>
				<p>– Vidiš li ti ovu batinu?</p>
				<p>– Vidim – izmuca Mikica.</p>
				<p>– Tom ću ti batinom slomiti rebra, razbiti glavu, ako pisneš o tom što ću ti
					reći.</p>
				<p>– Ne boj se, Luka.</p>
				<p>– Ti ćeš na sud, jesi li čuo?</p>
				<p>– Koga tužiš?</p>
				<p>– Sve ću tužit.</p>
				<p>– Sve? A zašto?</p>
				<p>– Ne treba mi više tih prnjaka, tih obligacija. Novaca hoću.</p>
				<p>– Šta će ti novci – upita ga Mikica, gledajuć ispod oka prosjaka – ovako ti je
					sigurnije i bolje prolaziš. Tvoje leglo ne košta te ništa, a hraniš se tuđom
					žlicom, živeš kao ptica nebeska. Neka ti tkogođ ukrade pisma. Šta će š njimi? Za
					svakoga dužnika živ sam svjedok ja, svjedok je Janko i bez pisma. Neka ti tko
					ukrade novce, otišli su, propali bez traga. Na forintači ne vidiš čija je bila.
					Pa gdje ćeš ih pohraniti? Ta ne imaš kuće, ne imaš krova.</p>
				<p>– Imat ću – odreza Luka.</p>
				<p>– Ti?</p>
				<p>– A da! Pa zašto ne? Ne mogu li?</p>
				<p>– Možeš, ali...</p>
				<p>– Šuti! Čuj me! Ti si poznao dosta toga života, ti si se dosta kotrljao po ovom
					svijetu, a?</p>
				<p>– Jesam, hvala Bogu. Znam kakva mu je podstava.</p>
				<p>– Jesi li se kada u svijetu namjerio na žensku?</p>
				<p>– Na sto ženskih, valjda i ti?</p>
				<p>– Ludo, ne mislim ja tako.</p>
				<p>– Već kako?</p>
				<p>– Ta k bijesu! Koja bi ti draga bila.</p>
				<p>– Imao sam sto dragih, Luka.</p>
				<p>– Eh – lupi opet Luka dlanom po koljenu – ne ovakvih kakov si ti sad – već prije,
					dok si pošten čovjek bio, u očevoj kući.</p>
				<p>– Ta da. Jedanput, mislim. Al se pravo ne sjećam, tomu je davno. Susjedovoj
					kćeri, susjed nam bio opančar, nosio sam cvijeća i licitara. Bila je djevojka ko
					jabuka.</p>
				<p>– Pa kako ti je bilo?</p>
				<p>– Dobro. Kad gođ ju spazih, nešta me je bocnulo u srce, krv mi je išla u glavu,
					bojao sam se svakoga miša, al najviše one djevojke. Pa kad bi se nasmjehnula
					preko plota bio bih se dao za nju zaklati. Morala je za drugoga poći i sreći bio
					je kraj. Ali šta? To su ludorije, stare historije. Tko za to pita?</p>
				<p>– A ti se toga nikad ne sjećaš?</p>
				<p>– Hm – zamisli se Mikica – samo jedanput u ovom životu. Bilo mi je vrlo zlo,
					ležah sam. Ni oka nisam mogao stisnuti, a kod susjeda bila svadba, pa se vikalo
					i pilo. Onda sjetih se doma svoga, svoje majke i one opančareve kćeri i rekoh
					si: »Ej! Da si oženjen, Mikice! Da si sad u svojoj kući, da te dvori žena, oj
					Mikice, ne bi ti ležao ovako kao pseto, ne bi možda poginuo, kao...«, eh –
					nastavi pisar prošav rukom preko glave – to je ludo, ludo! Tko će na to i
					pomislit? Ne daj mi Bog više takovih misli. A šta me ti za to pitaš?</p>
				<p>– Ja mnogo o tom mislim. Ni ja neću da poginem za plotom. Hoću da se ženim.</p>
				<p>Pisar skoči uvis, pogleda preko ramena i udari u grohotan smijeh:</p>
				<p>– Ti? Ti? Ha! Ha! Ha! S tom paradom? Jesi li lude gljive pojeo! Koja bi pasja
					baba tebe htjela?</p>
				<p>Prosjakovo lice porumeni. Zaškrinuv uhvati iznova pisara i pritisnu ga kraj sebe
					na zemlju da je Mikica, problijediv nasmrt, drhtao kao šiba.</p>
				<p>– Uh – riknu Luka – izmete! Ja ću te zdrobit, ako mi još jednom pokažeš te svoje
					pasje zube. Hoću, hoću, moram, makar se srušio svijet.</p>
				<p>– E pa daj! Daj! – zapenta Mikica krotko.</p>
				<p>– Da! Zašto ne bih? Je l' mi sila povlačit se po crnoj zemlji kao zmija, na žegi
					se pržiti, na mrazu drhturiti, glodati kost koju drugi bacaju? Ja hoću sjediti
					kod tople peći, hoću vina piti, bijela kruha jesti, ženu ljubiti kao i drugi, ja
					hoću da budem čovjek, da, čovjekom hoću biti.</p>
				<p>Luka podignu glavu visoko, po njegovom licu letnu živa rumen, a oči mu sijevahu
					divljim žarom kao da se želi pohrvati sa cijelim svijetom. Pisar gledaše plaho
					toga čovjeka, jer ga nije razumjeti mogao. Luka nastavi brzo, spustiv glavu na
					prste:</p>
				<p>– Da znaš. Sto forinti možeš zaslužiti. Pomagat me moraš. Neću da budem prosjak.
					Svući ću ove krpe, bacit torbu i štap. Za koga da prosjačim? Za sebe? Meni ne
					treba. Koga imam na svijetu? Da mi po smrti razgrabe novce? Ne, ne, ne. Kupit ću
					kuću, uzet ću ženu, nosit ću bijelu košulju kao i drugi ljudi, kao pošteni
					ljudi. Dost me se bijeda nadavila. Kako rekoh, dobit ćeš sto forinti, nije to
					šala, ako mi priskrbiš ženu – onu koju si ja želim, jer da znaš – šapnu prosjak
					tajinstveno, prignuv se k pisaru – ja si ju nađoh, da, da.</p>
				<p>– Gdje?</p>
				<p>– Ovdje u selu.</p>
				<p>– Koju?</p>
				<p>– Maru – istisnu Luka.</p>
				<p>– Ma-a-aru? – zapanji se pisar. – Čuješ Luka, to je vraški posao. To će teško
					biti.</p>
				<p>– Mora biti.</p>
				<p>– Ali...</p>
				<p>– Ali sto forinti.</p>
				<p>– Misliš li da ih neću? Nisam lud. Oho! – nasmija se pisar dodirnuv se kažiprstom
					čela. – Sad znam zašto sam bio u gruntovnici. Ti si pitao za Martinove
					dugove.</p>
				<p>– Da.</p>
				<p>– Ti si ih kupiti htio?</p>
				<p>– Da.</p>
				<p>– I zavući se u Martinovu kuću?</p>
				<p>– Da.</p>
				<p>– Zavući se k Mari?</p>
				<p>– Da, da, da.</p>
				<p>– Al od toga neće ništa biti.</p>
				<p>– Ništa, ništa! K vragu! – razjari se prosjak.</p>
				<p>– Čuješ, Luka – reče Mikica – zar to mora baš Mara biti, ne bi li i koja druga za
					te dobra bila. Ta ima ih dosta. Drugdje bi se lakše pokucati moglo, jer su žene
					lakome na novac ko pčela na med.</p>
				<p>– Samo Mara. Nikoja druga.</p>
				<p>– Hm! Ja ne znam kako bi se čovjek do te jabuke popeti mogao. Vragometno visoko
					na grani stoji. Snubili su ju i drugi, dobrostojeći ljudi, da, već dva puta
					mogla se je udati u drugo selo, a to za Jelenjanku nije šala, al je svim
					okrenula leđa. Ne znam zašto, al tako je. Pak stari Martin k tomu. To ti je
					glava ko kamen i diči se svojom kućom, taj ti gleda i na finijeg kao sveti
					Martin na prosjaka, pa sad mu dođi ti, ja kriv ako psa ne nahuška na te.</p>
				<p>– Je l' skup?</p>
				<p>– Eh, baš nije skup, al se drži reda. Ti znaš kakvi su naši Jelenjani. Njihova je
					riječ: Kud sto, tud i to! Svakoga možeš kupit, al Martina nećeš. Martin je dobar
					gospodar. Daj, okani se Mare.</p>
				<p>– Neću, ne mogu.</p>
				<p>– Al kako je to, za ime Boga, došlo?</p>
				<p>– Kako? Došlo je na mene, na moje oči, na moje uši, na moju pamet, pa sad neće iz
					te lude glave. Šta ja znam kako je bilo. Zatuci me tu na mjestu i opet ću reći:
					Mara i nikoja. Jer bi baš ona spretna, prikladna bila. Nije meni za novac. Nek
					si ga stari zakopa u svoju škrinju, neka ga baci u Savu. Meni ne treba ništa,
					samo kćer nek mi da.</p>
				<p>– Hm! Tebi dakle ne ima lijeka kako vidim. Ti si to lijepo zamislio bio, ali
					ravnim, glatkim putem neće ići, jer – jer – no jer si prosjak komu se ne zna ni
					za oca ni za mater. Onako nekako po tvojem moglo bi ići – al stranputice, pak to
					ne ide brzo. Prepusti to meni, valjda znaš da imam dobar nos. Možebit se štogođ
					dogodi, jer je zlo brže od dobra i nisu čovjeku svi dani u koledaru crveni.
					Strpi se. Da vidimo neće li i taj oholi Martin doći na Lukin rovaš, onda ćemo
					lakše š njime govoriti. Samo se strpi!</p>
				<p>– Dobro. Ti skupi svoju pamet. Smisli štogođ poštena da iziđe na moju volju. Ja
					ti i opet velim sto forinti gotovih, ni krajcare manje, al može biti i više.
					Pamti, ja hoću poštenim čovjekom postati.</p>
				<p>– Eh, kad te je baš volja.</p>
				<p>– Jesi li javio u Buni da će konji doći?</p>
				<p>– Da, već su i daleko za Lekenikom.</p>
				<p>– Dobro. Idem. Imam posla u gradu, znaš radi onoga. Opet će biti novaca kao
					blata. Veseli se, Mikice. Nu jesi li već koju dušu prekrstio?</p>
				<p>– Eh, nego. Đuru, Petra i Šimuna, pa trojicu ili četvoricu zakapario sam napol.
					Kad vrijeme bude, svi će biti u mojoj torbi, al moram ih čuvat. Seljaku nije
					vjerovat, danas kaže bijelo, sutra crno, a Bogu i vragu odgovara na svaku:
					Istina je!</p>
				<p>– Daj, daj! Drž se! Neće tvoja škoda biti. Jesi čuo! Popodne naći ćemo se u krčmi
					– ali sami. Ni Janka ne treba. Sve ćemo dugove popisati, pa ti ih daj na
					sud.</p>
				<p>– Sad?</p>
				<p>– Da, sad.</p>
				<p>– To bi ludo bilo.</p>
				<p>– Zašto?</p>
				<p>– Pričekaj dok ne izaberemo gospodu – poslije možeš. Dok koj dužnik ne zna da ćeš
					ga tužit, bolje ti je u strahu i vjerno te sluša. Ako je došlo do pravde, svi će
					krivo raditi.</p>
				<p>– Eh, eh, viđ ga – nasmjehnu se Luka dižuć se – kanda moja Božja pamet na to
					mislila nije. Znam ja šta treba. Tužit ih treba pa im se grozit da ćeš im
					poslati bubanj, onda su istom u pravom strahu. Tajiti ne mogu, imam njihov križ.
					Pusti ti mene, nije mi vrana ispila mozag. Idi samo na svoj posao, Mikice, ja ću
					sada na svoj. Zbogom!</p>
				<p>– Zbogom Luka!</p>
				<p>Prosjak krenu prama gradu, a Mikica koracaše polagano k selu. Pisar poče
					razmišljati o svem što mu je prosjak reko te zavrti smiješeći se glavom. Njemu
					se je sve to u prvi mah toli ludo učinilo. Luka da spava u mehkoj postelji, da
					nosi cijele haljine, da ima kuću i ženu, onaj isti Luka koj je dosele čamio u
					blatu! »Ta što bih ja biti morao«, šapnu si, »ja, toli pametna glava, kad ovakav
					traljavac postane čitavim čovjekom. Al Luka ima novaca, a Mikica ih ne ima.« To
					ga je peklo, zašto da on ne ima Lukinih obligacija. Štaviše! Luka je najbolja
					njegova mušterija, gotovo sam hrani pisara. Sad neka bude pravi seljak, neka se
					da na kuruzu i pšenicu, mjesto na obligacije. Ta onda Mikica neće imati posla,
					bit će mu gore. Da je do tih novaca doći. Al obligacije ne pomažu. Strpit se
					valja, paziti treba, Luka je mudar.</p>
			</div>
			<div type="chapter">
				<head>IV.</head>
				<p>Žurno išla je Mara iz grada. Već je sunce visoko na nebu stalo, bilo je blizu
					podneva, a do sela ima još dobar komad puta. U gradu prodala je mlijeka i sira i
					nakupila štošta za gospodarstvo, pa je tako prodavajuć i kupujuć zakasnila bila.
					Žuri se, gotovo ju je strah. Otac je oštar kad u gradu podne zazvoni – a zvona
					čuju se do Jelenja – moraju i domaći težaci svoj objed imati, da kum je Martin
					ko urica, to znadu i gospoda u gradu. Da prikrati put, udari Mara prečice
					poljem. Bila se je hrleć uznojila, lica su joj gorila od brza hoda, pak je
					morala razvezati maramu. Sve je oko nje tiho i vedro bilo, sve joj se smijalo i
					čudilo, nu ona nit je vidila trna ni grma, već stupala, kanda si ju navio. Kad
					ujedanput netko za njom jujuknu i viknu:</p>
				<p>– Oj Maro-o!</p>
				<p>Cura lecnu se na taj nenadani doziv, mal da joj nije pala košara s glave. Al se
					brzo sabra, jer za strah nije znala, krenu glavom i pogleda tko je. Al je imala
					šta gledat! Bože, Bože! Porumeni ko rumena pisanica i odrveni se ko onaj kolac u
					ogradi, reć bi, noge su joj zakopane u zemlji. Ali oči, oči! Bože, vrtile se i
					sijevale, kanda ju vrućica drži. Bog zna šta je to i zašto je to?</p>
				<p>Ona je stala, a lahka kroka u pol skoka primicao se curi od gradske strane mlad
					čovjek, vit, visok, jak. Gledao je slobodno pred sebe kao prokšen gospodičić,
					dizao je glavu visoko, bacao je ruke nehajno, a zibao se kao da kolo igra. Na
					njem je čoha seljačka i išaran prsluk, bijele gaće, visoke čizme, al mu na glavi
					ne stoji pusteni klobuk, već crvena konjanička kapa vraški naherena, a za kapom
					kitica. Lijep je momak, bogami jest. Mara kanda dvoji, je li to taj pravi, pak
					stavi ruku nad oči. Jest, jest! Andro je, Pavlekovićev Andro. Sad se Mara po
					drugi put zažari, i jače zažari i nastavi sitno polagano poniknutih očiju
					koracat prema selu. Al momak je vrag, nose ga vile misliš. Ne bje da možeš pol
					Očenaša izmolit, već se stvori kraj nje!</p>
				<p>– Hvaljen Isus, Maro! – reče Andro odsrca, zavinu brk i žmirnu jednim okom na
					curu.</p>
				<p>– Navijeke – vi? – tepala Mara gledajuć u zemlju, pa uzdahnuv pogleda Andru,
					pogleda ga onako nekako, Bog zna kako. Andro se nasmjehnu, pa će pruživ djevojci
					ruku:</p>
				<p>– A da! Ja Maro! Je l' vam žao?</p>
				<p>Djevojka pucnu jezikom, skrenu ramenom i pogleda ga kradomce ispod oka.</p>
				<p>– Zašto bi mi žao bilo – odvrati i ustegnu ruku kanda ju je nešta zapeklo.</p>
				<p>Poslije će cura mirno dalje:</p>
				<p>– Kad ste došli, Andro?</p>
				<p>– Ha danas, jutros mašinom iz Mađarske.</p>
				<p>– Zna li kum Pavleković da ste došli?</p>
				<p>– Vjere, ne zna. Nada mi se o novom ljetu. Ali nas, koji smo služili na konjih,
					pustili su prije doma, pak sam, hvala Bogu, ovdje prije računa.</p>
				<p>– Daleko ste bili?</p>
				<p>– Da, u Subotici tamo.</p>
				<p>– I bilo vam lijepo?</p>
				<p>– Eh! Hvala za tu soldačku ljepotu kad si privezan kao tvoj konj. Vidi čovjek
					svijeta, da! Al ja sam ga sit, na dovrh glave. Svoje tri godine sam odslužio,
					hvala Bogu, sad sam svoj, sad se mogu makar i ženiti.</p>
				<p>– I nećete više u soldate?</p>
				<p>– To jest, ako bi se car s kim tuko, al novine pišu da će biti mir.</p>
				<p>– Pak dobro!</p>
				<p>– Ćaća zdrav?</p>
				<p>– Jest, hvala Bogu. Prošle zime bilo ga nešto spopalo, madron, šta li, al sad je
					dobro.</p>
				<p>– I kum Martin?</p>
				<p>– Zdrav do Božje volje, Andro.</p>
				<p>– Kako u selu?</p>
				<p>– Sve po starom. Nešto je glava pomrlo, nešto se narodilo. Samo su dvije zamuž
					pošle otkad vas nije bilo, Jaga i Dora.</p>
				<p>– Dvije! Bogami malo. Kako to?</p>
				<p>– Zla su vremena, svadba skupa.</p>
				<p>– A vi Maro ništa? Bar u vašoj kući ima Božjeg blagoslova.</p>
				<p>Djevojka pogleda u čudu momka. Bilo ju nešta uvrijedilo, jako uvrijedilo.
					Poniknuv nikom, odvrati živo:</p>
				<p>– Ima ga, hvala Bogu, al nije za mene sile.</p>
				<p>– Doći će vrag po svoje, a? – hahaknu lijepi mladić, pogledav zadovoljno
					djevojku.</p>
				<p>– Šta to govorite? Fine su vas stvari soldati naučili!</p>
				<p>– E, vidiš je kako je mudra. Ja pitam za luk, ona odgovara za češnjak. Nije vam
					nitko ponudio jabuke?</p>
				<p>– Jest, vjere, jesu dvojica.</p>
				<p>– A vi?</p>
				<p>– A ja! – zavrti Mara glavom. – Ćaća reče: »Neka ti je po volji«, a ja rekoh:
					»Neću.«</p>
				<p>– Zašto?</p>
				<p>– E kad to nije bio onaj pravi.</p>
				<p>– A tako! Mislio sam da nećete nikada zamuž poći – pošali se Andro.</p>
				<p>– Nisam luda. Zašto ne bi? Valjda neću ostat za sjeme! Kud sve tud i ja, ako Bog
					da. Neg zašto sam živa?</p>
				<p>– E pak se može i u opatice. Te ne imaju muža.</p>
				<p>– Pak bi l' vi u fratre? – rasrdi se djevojka. – Moja grešna duša može se i ovako
					Bogu pomolit. Ne mora svatko već na zemlji svetac biti. Nego čujete! Lijepo ste
					se među soldati prevrnuli, čisto su vam krzno izvrnuli.</p>
				<p>– Ha! Ha! Ha! Vidi, vidi, kako se Marica puri. Nešta joj nije pravo.</p>
				<p>– Dajte mi mira. Nisam se ja stvorila za šalu.</p>
				<p>– Aj, aj – zaklima Andro – sad je šali kraj. Bog zna je li koja Božja duša na
					mene mislila dok su me ondje u Mađarskoj motali i muštrali?</p>
				<p>– Jest, pijani starješina. Svaki put je kod mise pitao kuma Pavlekovića: »Šta
					piše Andro?«</p>
				<p>– Ah, pijani starješina! Nitko drugi?</p>
				<p>– Pa da jest, bio je lud.</p>
				<p>– A da je ženska glava mislila?</p>
				<p>– Bila je još luđa.</p>
				<p>– O-o-o! Jok! Tako se nismo pogodili. Ček, ček – viknu Andro, pa skočiv pred
					djevojku uhvati ju za obje ruke da se nije ni maknuti mogla.</p>
				<p>– Maro – reče – zar je ženska pamet zbilja kratka?</p>
				<p>– Pustite me na miru – nakesi se upol smijeha djevojka – ta vidite, sad će mi
					košara past.</p>
				<p>– Briga mene za košaru. Šta je ono bilo kad su me prije tri godine pod mjeru
					zvali, kad me onaj nekakov modri doktor lupio po ramenu?</p>
				<p>– Eh! Ja nisam pritom svijetila – protepa Mara.</p>
				<p>– Al kad sam u selo došo i iduć mimo Martinove kuće reko da su me zgrabili za
					soldata?</p>
				<p>– Eh, pak ste bili soldatom – promuca cura.</p>
				<p>– A tko je ono zadrhtao kao šiba, tko je u vrtu kod prijelaza popodne sjedio pak
					plakao i plakao da će mu oči iscuriti?</p>
				<p>Djevojka pogleda ga, zadrhta, usne zatreptiše da će progovoriti, ali riječ joj
					zape u grlu.</p>
				<p>– Govori! Govori! Jesi l' ti to bila? – viknu Andro krepko.</p>
				<p>– Jesam! – šapnu Mara drhćuć.</p>
				<p>– Pak? Je li sunce sve tvoje suze popilo, il ti ih je drugi obrisao?</p>
				<p>– Bog ih je vidio, Bog zna kamo su dospjele.</p>
				<p>– A je li Bog čuo kako sam polazeći šapnuo preko prijelaza: »Ako je Božja volja,
					vratit ću se kad izmine treća godina, onda bi mogli doći pod mjeru gospodina
					župnika!« To je šala bila na riječi, al u duši sam to suzami zapečatio. Čuješ
					li?</p>
				<p>– Čujem – dahnu Mara – pustite me, no pustite me Andro – trznu se djevojka.</p>
				<p>– Da te pustim? Ja da te pustim? – skoči Andro dva-tri koraka natrag i uzmaknu
					konjaničku crvenkapu na šiju. – To je tvoja riječ? Eh! Eh! Tko te je prekrstio i
					od mene okrenuo? Da nije babji jezik ili – ne daj toga Bog – da te nije koja
					muška glava na svoju stranu premamila?</p>
				<p>– Ah – planu Mara ponosito – nit muška nit ženska glava. Rada bih vidila taj
					Božji stvor koj bi jak bio mimo mojega srca navesti me na svoj put. Mada si je
					jezik omazao medom, da mu iz torbe cure dukati, moja je volja tvrda kao kremen,
					pa kamo zgađam tamo i pucam.</p>
				<p>– I ostala si tvrda mojoj vjeri?</p>
				<p>– Teško li da sam se prevjerila.</p>
				<p>– A što se dušice priječiš?</p>
				<p>– Kad ste tako nagli, siloviti, Andro, pa spopadate siromašnu curu nasred puta.
					To je možebiti navada soldačka, al nije, vjere, dika. Zapisala sam ja sve dobro
					u svoju pamet. Treća je godina, i više – dugo vrijeme – budi Bogu potuženo – da
					smo se našli. Znam još, Božić je bio, davali ste mi božićnicu, ja sam se
					nećkala, vi ste mi ju na silu turnuli u žep, ja je nisam bacila nit vratila. A
					šta je to Andro? To je: moj si, tvoja sam, tako bar pošteni ljudi misle. Brojila
					sam tri pune godine dan za danom, gledala sam svaki dan kako zalazi sunce, pa
					kad je zašlo, bacila sam kuruzinje zrno u svoju škrinjicu, svako zrno bilo je
					jedan dan vaše službe. Brojila sam ih stoput i stoput. I kako mi je pritom teško
					bilo osobito dok je kupić malen bio. Dala sam si to sračunat. Hiljadu devedeset
					i pet dana imala sam čekat, Bože, to je cijela vrećica kuruze. Al ja sam brojila
					i pri svakom zrnu Očenaš i Zdravu Mariju za vaše zdravlje molila. Kad je kupić
					raso, Bože, kako sam sretna bila, molila sam dva puta više da dani što kraći
					budu, zato su mi zimski dani mnogo draži bili od onih dugih ljetnih, koji ne
					imaju ni kraja ni konca. Na te srdila sam se baš odsrca. Kad se tisuća napunila,
					onda sam pjevala i skakala, onda... – Djevojka zašuti, suze počeše ju gutiti, a
					trepavica joj se orosila – napokon završi: – Pa jesam li takvu šalu zaslužila?
					Sad mi je gotovo žao za moje Očenaše.</p>
				<p>– Ha! Ha! Ha! Maro, dušo? Marice dušice! – skoči Andro pljeskajuć dlanima. Da nas
					ne vidi sunce, tu bi te nasred polja poljubio, jer je šali kraj!</p>
				<p>– Toga bi još trebalo, nije li vas sram? Samo da znate!</p>
				<p>– Što da znam, curice moja mila?</p>
				<p>– Dosta je bilo te ljudske napasti! Djevojke mi se rugale da sam svoje ufanje na
					vrbu objesila, jer da čekam kao mrtva dušica sudnji dan. Momci me bockali gdje
					su me gođ vidjeli i pitali kad li ću prišiti dvije zvjezdice na kožuh, jer da
					sam kaprolica, ili kanim li čekati na zlatnu portu, da budem generalica. Drugi
					su šaptali da je Andro ovakov i onakov, da je njegova vjera pljesniva, a soldat
					da je šaren kao što je njegova haljina. Nu ja sam mučala i trpila i trpeć Boga
					molila za te – za vas. Nek si laju, rekoh si, ja znam što znam, a srce mi veli
					da Andro ne može biti takova grešna duša da bi se mogao obrnut kao dlan.</p>
				<p>– Pravo je tako, pravo djevojko – klikovaše Andro – ne brini se ti za zle jezike,
					pa ako ti koj što zabrblje, ti mu reci: Da, prišit ću si tri zvijezde, ako nisam
					generalica, bit ću stražmeštrica, i to bome nešto valja.</p>
				<p>– Ah da – nasmjehnu se djevojka – kum Pavleković reče ocu da ste kaprol.</p>
				<p>– Bio sam, bio. Nu malo prije neg odoh od regimente, imenovali me stražmeštrom,
					jer da sam vrijedan. Nu marim ja za to! Sad sam Andro, od glave do pete Andro
					Pavleković, tvoj Andro. Je l' ti pravo, a?</p>
				<p>– Pa kako da nije? – uzdahnu djevojka. – Samo da bude tako, da bude tvomu ocu
					pravo.</p>
				<p>– Momu ocu? – zapita u čudu mladić. – Kako mu ne bi pravo bilo? Ne rekoh mu
					doduše ništa, a nije ni trebalo dok kolač nije ispečen, ali znam da će mu drago
					biti. Tvoja je kuća poštena, dobrostojeća, kod tebe ne ima strina i baka,
					susjedi smo, naše polje drži se vašega, a ti si bome cura kakovoj para ne ima u
					svem selu. A tvoj otac?</p>
				<p>– Od moga ne boj se, jer mi je od njega volja slobodna, samo da je dječak pošten,
					al rad tvoga se bojim.</p>
				<p>– A rad šta?</p>
				<p>– Eh, otkad si ti otišo u soldate prevrnulo se koješta u selu. Prije su si starci
					dobri bili, zajedno pušili i pili uzdravlje, al poslije je nekakov hud vjetar
					puhnuo među njih, a sad se gleđu kao pas i mačka.</p>
				<p>– A šta je to zaboga?</p>
				<p>– Ništa, upravo ništa – šljiva. Ti znaš da među našim i vašim vrtom ne ima ni
					plota ni živice. I dobro je tako. Tko je prav i čist, poštuje tuđe i bez plota.
					Tako je bilo odvajkada. Kad, ne znam tko je to tvojemu ocu prišaptavo, reče
					najedanput da će graditi plot među vrtovi. Kokoši, reče, da dolaze od nas, pa mu
					sve pojedu. Moj stari nije za to ni mario, jer zemlje u njega ima dost, a nije
					ni lakom na tuđe blago. »Gradi si plot«, reče tvojemu ocu, »bar će biti mir.«
					Kad su pako pričeli graditi plot, dođoše do nesretne šljive. Tvoj otac reče da
					je njegova, a i moj da je ne da, da je njegova. Prije smo ju lijepo zajedno
					brali, pa nikomu ništa. Al sad počelo se oko te šljive mesti i plesti, pa se
					tuže i komisija će mjeriti. Sad se je namjerio kremen na kremen i starci stoje
					proti sebi kao napeta puška. Vidiš, Andro, toga ti se kruto bojim, jer gdje se
					komisija vodi, tu je prijateljstvo zbogom!</p>
				<p>– Rad šljive!? Rad šljive da se kršteni ljudi svade? Ha, ha! Gdje im je stara
					pamet? Je li to svijet ikada vidio? To da je priječka našoj sreći. Šta? Pak
					posijecite, sažgite tu ludu šljivu, pa je pravdi kraj.</p>
				<p>– Eh da! Ti to govoriš, onako na lahku ruku, pak si zaboravio ondje u svijetu
					kakvi su naši ljudi. Ja ti velim da je zlo, pazi!</p>
				<p>– Ne imaj brige, Maro! Znam ja kakvi su naši stari! – odvrati smiješeći se Andro.
					– Znam da bi se radi brazdice poklali kad uđe u njih taj pravdaški bijes. Ali
					nismo li mi tu? Ti pritegni svoga starca, ja ću svoga, pa mir i Bog! Neka mi
					samo dođe takov prokleti paragraf u kuću sa svojom repozicijom, pokazat ću mu ja
					vrata. Jao si ga seljačkoj kući na koju takova gusjenica u ljudskoj spodobi
					padne, pojest će seljaku sve do rebara, makar seljak i dobio pravdu. Otac bio je
					sam, nije imao koga pitati, pa ga valjda kakova krtica huškala na pravdanje. Al
					sad sam ja tu, ja pismen čovjek, pak ću ocu na prste sračunat da je bolje
					poklonit komu vola, nego se za njega pravdati po fiškalu komu ćeš morat dati i
					kravu i tele. Za šljivu je lahko. Svaki ju sebika, ne zna se čija je. Treba l'
					tu suda? Ne treba. Sami ćemo si ga krojit bez fiškala. Oženit ćemo se, pa je
					šljiva i moja i tvoja. Je l' tako pravo Maro?</p>
				<p>– Jest mudro i pametno – potvrdi djevojka. – Čisto mi je lahko pri duši da si
					došao, jer otac sinu više vjeruje negoli kakovu piskaru. Za moga oca me nije
					strah, al samo daj ti svojega popadni. Bit će dosta muke, znam, jer je tvrde
					glave i vruće krvi i viknuo je onomad preko plota: »Ma da i zadnju kravu
					zapravdati moram, te sramote neću doživjeti da mi Martin obire moju šljivu!« –
					Nu pusti već to. Ajdmo brže! Podne je već odzvonilo, a otac me negdje teško
					čeka.</p>
				<p>Mladi koracahu sad vesela srca usporedo, držeć se za ruku i govorkajuć milo i
					slatko, dok napokon ne zakrenuše u selo. Na zavrtnici za svojima kućama rastaše
					se i svako pođe k sebi, Mara pako hvalila je Bogu da je nitko živ vidio
					nije.</p>
				<p>Nu Mara se prevarila. Ne dođe neopažena kući, iza živice opazi ju sa Androm pisar
					– Mikica, da, Mikica čuo je i dosta riječi da je posve dobro razabrati mogao što
					se među mladima prede. To mu je vrlo drago bilo. Prepoznao je na prvi mah Andru.
					Sad je istom znao zašto Mara svakoga mladića odbija. U prvi mah htjede potražiti
					Luku da mu sve natanko pripovijeda, al se predomisli i ne pođe k prosjaku.
					»Čuvat ću tu tajnu, može služit i za mene. Čekaj, da vidimo. Ti si sebi sam
					prvi«, reče, »valja to najprije omjeriti i na čijoj strani bude veći dobitak, na
					onu stranu nagnut će se jezičac moje vage.«</p>
				<p>Naravski se je cijelo selo uzmutilo čuvši da se je Pavlekovićev Andro povratio, i
					da je bome stražmeštar na konju. Nije to šala. Stari Pavleković jedva je svojima
					očima vjerovao kad njegov Andro osvanu pred njim pa je uspinjao glavu od ponosa,
					kanda mu je sin u kuću doveo carevu kćer. Da, bilo je čudne priče po svem selu
					ob Andriji i kad god bi ljudi pred ocem spomenuli sinovo ime, kimnuo je starac:
					»Da, da, Andro mi se vratio. Prvi je do oficira, pa može zaći u devet sela,
					svagdje će ga i bogate djevojke nu mehke ruke dočekati. Kakov je, nije mu sila
					pretražiti po Jelenju kuće ne bi li se tu koja cura našla. Gospodi je svijet
					širok, a moj sin je gospodin. To da znate.«</p>
				<p>Ljudi govorili su o tom kojekako. Neki te neki zinuli od velikog čuda, neki pako
					zakrenuli ramenom, mahnuli rukom veleć da je stari Pavleković lakoma, ohola luda
					koj ne misli nego na groše, koj se sam diči i hvali rad svoga sina. Nitko nije
					ni slutio da su Andro i Mara već nešta utvrdili bili.</p>
				<p>Jednog dana po objedu poveze se Andro u grad. Stari Pavleković sjeđaše, pušeć
					kratku lulu, na klupi pred kućom, gleđuć ukočenima očima pred sebe gdje su po
					pijesku kokoši navaljivale kljunom na mlada macana koj je pile šapom nemilo
					ošinuo bio. Pavleković ne bijaše nimalo nalik na sina. Bijaše malen, debeo
					čovjek, rumena, nabuhla lica, debelih usnica, svijetlomodrih, mrtvih očiju po
					kojih se je suditi moglo da starac baš ne misli mnogo. Bijaše sjedokos, samo
					guste svedene obrve i kratki brkovi crnili mu se kao kakvu mladiću. To mirno
					gledanje kanda mu je vrlo godilo. Svoj šešir bio je pomako na šiju, prsluk
					raskopčao, a krupne, kratkoprste ruke počivahu mu na koljenih. Sjedio je tu kao
					kamen, ni da je okom trenuo, samo kad bi pojače potego iz lule vidjelo se da mu
					je lice živo. Al nije dugo uživao tog blaženog mira. Ujedanput stvori se pred
					njim pisar Mikica, koj je, držeći ruke u žepovih, skutove olizanog kaputa
					razmako bio, a niski dlakavi klobuk navuko na nos.</p>
				<p>– Dobar dan, kume Pavlekoviću.</p>
				<p>– Da Bog da, Mikice! – izmuca starac.</p>
				<p>– Sami?</p>
				<p>– Da.</p>
				<p>– Vaš Andro?</p>
				<p>– Išo u Zagorje na dva-tri dana.</p>
				<p>– Valjda posla?</p>
				<p>– Dabome posla. Kupuje zelje. Pofalilo je ljetos. Sjednite, Mikice.</p>
				<p>– Hvala! Hvala!</p>
				<p>– Valjda vam se nekamo žuri?</p>
				<p>– Nije to. Al vi imate valjda posla.</p>
				<p>– Ah – mahnu starac lulom – danas je već poslu kraj. Sjednite. Da čujemo što je
					novina, vaša je torba uvijek puna.</p>
				<p>– Ajde de! Neka vam je po volji, kume – reče Mikica sjednuv. – Šta tu radite?</p>
				<p>– Eh, sjedim, pušim.</p>
				<p>– Sunčate se ko gušter. Blago vam.</p>
				<p>– Kad mi može biti – nasmjehnu se seljak.</p>
				<p>– Da, da! Kad čovjek ima takova sina.</p>
				<p>– Fin dječak, a? – reče Pavleković stisnuv oči.</p>
				<p>– I kako – kimnu pisar – nisam ga bogami ni prepoznao. Šta ćete? Ljeta idu. Kad
					pomislim, Bože moj onaj mali tepac što je guske po blatu gonio, kanda je jučer
					bilo, a sad? Gora.</p>
				<p>– Pa stražmeštar, eh!</p>
				<p>– Ha! Ha! Sad će goniti djevojke. Šta?</p>
				<p>– Ha! Ha! Ha! To je njegov poso. Ne branim.</p>
				<p>– Valjda ćete ga oženit.</p>
				<p>– Eh nego! To jest, ako bude dobre prilike, ako bude djevojka vrijedna.</p>
				<p>– Hm! Ovdje u selu – ne bih znao – mahnu pisar rukom – van kad bi ga oči
					prevarile.</p>
				<p>– U Jelenju? Ne daj Bog! Nije ta jabuka za naše cure.</p>
				<p>– Da, da! Ali vrag ne spava, mlada se krv lahko upali.</p>
				<p>– Ne dam ja. Ako ga je volja uz mene gospodarit, birat će po mojoj volji. Kupit
					ću mu ja očale da ga oči ne prevare.</p>
				<p>– Pazite, kume, da ne bude prekasno.</p>
				<p>– Šta prekasno? Vraga Andro na to misli. Istom je došo.</p>
				<p>– Ništa zato. Ako bi bili, na primjer, stariji računi.</p>
				<p>– Eh da! Kakvi stariji računi. Ovakov vragometan dječak, soldat, pak će tri
					godine pamtit curu.</p>
				<p>– Al kad vam kažem, jest.</p>
				<p>– Šta? – dignu se Pavleković naglo izvadiv lulu.</p>
				<p>– Da, da! – nasmija se pisar nagnute glave, motreć ispod oka seljaka.</p>
				<p>– Kažite, šta je? – odreza seljak.</p>
				<p>Pisar ne odvrati ništa.</p>
				<p>– No!</p>
				<p>– Dajte mi vode! Žedan sam – reče pisar suho.</p>
				<p>– Dođite u kuću. Ondje ima i vina. Tko će vraga vode pit!</p>
				<p>Obojica pođoše u kuću i sjedoše za stol na kom su zakratko dva vrča vina
					stajala.</p>
				<p>– Dakle?</p>
				<p>– Vidio sam Andru kako je prvi put došao u selo. A znate li koga je pratio?
					Martinovu Maru, za ruke su se vodili, slatko govorili kao dva goluba. Sve mi se
					čini da su se već pogodili.</p>
				<p>– Martinovu Maru? – zinu seljak, pa onda planu lupiv šakom u stol: – Martinovu
					Maru.</p>
				<p>– Da, baš nju.</p>
				<p>– Tu curu moga slatkoga susjeda?</p>
				<p>– Koj vam otimlje vašu šljivu, vašu zemlju.</p>
				<p>– Koj me hoće orobiti.</p>
				<p>– Lisica je ono i vuk. Kanda dosta ne ima, hoće vas na vašem vladati.</p>
				<p>– Neće, bogami, neće. Kuga me izjela, ako još okusi jednu crvivu šljivu sa mojega
					drveta.</p>
				<p>– Pravo kume, tako treba – potvrdi pisar ispiv vrč. – I ja mislim tako. Pravo je
					sveta stvar, a pravo je vaše, to vam ja kažem, a ja sam pismen čovjek koj se u
					to razumije. To bi lijepo bilo da se ispukne ovaj ili onaj i da vam otkida po
					svojoj voljici sad ovdje, sad ondje komad od siromaštva koje je po Bogu vaše.
					Zašto je onda zakon, zašto sud? Zar plaćamo zato tolike daće da nas svaki vrag
					oplijenit može? Ja na vašem mjestu ne bih popustio, ja se ne bih dao.</p>
				<p>– I ne dam ter ne dam! – viknu seljak ugrijan vinom.</p>
				<p>– Jeste li bili kod suda?</p>
				<p>– Jesam, prošloga petka.</p>
				<p>– Pak?</p>
				<p>– Pak su nam govorili neka se mirno pogodimo. Neka si to premislimo, pak će nas
					opet pozvat.</p>
				<p>– Opet pozvat? Ha! Ha! Poznamo se. Ciganija je to kume, ciganija. Ja bih hotio te
					škudice imat koje su pale iz Martinove torbe u sučevu kesu. Fini su to ptići, ta
					gospoda suci, imaju dobar nos i znaju čija je kuća masna. Lijepa pravda! Da, da,
					zakoni su samo za bogataša.</p>
				<p>– A i ja nisam prosjak. Ako Martin i ima koju brazdu više, imam hvala Bogu i ja
					gdje zabrazdit.</p>
				<p>– He, dragi kume, ali u njegovu zdencu ima više vode, njegova je kesa dublja.
					Kakva vražja pogodba? Kakov mir? Pravo je pravo, mora čisto biti. Kod svake
					pogodbe lomi se kruh na dvoje i pravi gospodar ostaje pritom gladan.</p>
				<p>– I da je rad šta, radi pišive šljive.</p>
				<p>– Ne, ne, ne. Nije tako. Ne pita se za šljivu, već za pravo. Jer dajte danas
					šljivu, sutra ćete vrt, preksutra polje, a najzad i kuću. Ne vjerujte vi
					Martinu. Velika je ono lisica.</p>
				<p>– Istina, istina!</p>
				<p>– No jeste li me hvala Bogu razumili. Nećete se s dobra pogoditi?</p>
				<p>– Ne daj Bog!</p>
				<p>– Pa odsudi li vas prvi sud krivo, idemo na Bansku tablu.[7]</p>
				<p>– Dakako, idemo na Bansku tablu.</p>
				<p>– Pak ako Martin Bansku tablu podmiti, idemo dalje do samoga cara.</p>
				<p>– Da, do samoga cara. Ne bojim se ja troška.</p>
				<p>– Ah – viknu Mikica lupiv dlanom po stolu – vidite kume, to je prava riječ! Vi
					ste ipak pametna glava. Da sam ja na vašem mjestu – ili ne – da se i davim u
					cekinih, zadnju kravu, zadnji groš bih dao za svoje pravo. Jer šta? Tko mi moje
					pravo otimlje, taj mi je iskopao oba oka, odsjeko obje ruke, čovjek koj ne ima
					svoga prava, pas je koga svatko zatući može, ptica koju svatko ubiti smije. Kad
					ja velim: ja sam svoj – viknu Mikica, lupiv se šakom u prsa – onda moram biti
					svoj i nitko mi ne smje ništa. Ha? Imam li pravo? Imam li?</p>
				<p>– Pravo, pravo! – lupi Pavleković objema šakama po stolu.</p>
				<p>– Nu recite mi, kume Pavlekoviću, imate li vi fiškala?</p>
				<p>– Vjere, ne imam.</p>
				<p>– Joj! Joj! To je zlo, zlo! – viknu Mikica lupiv se dlanom po obrazu. – Kad na
					vas dođe kakova bolest, treba zvati vrača, je l'?</p>
				<p>– A da.</p>
				<p>– A kad na vas dođe pravda, treba zvati fiškala.</p>
				<p>– Hm!</p>
				<p>– Treba zvati fiškala, velim vam. Vi idete za plugom, ali po polju ne rastu
					paragrafi. Fiškal vam je kuhan, pečen i frigan. Vi stojite pred sudom kao
					obješenjak pred vješali, a kad gospodin sudac kihne, vi ćete se poklonit do crne
					zemlje. Ali kad fiškal nabrusi zube pak se zaleti u suca, bogme se gospodi sucem
					trese duša. Fiškalska meštrija vam je ko ona voda kojom možete i najsmradniji
					kaput očistiti. Uzmite fiškala, kume, uzmite!</p>
				<p>– Vraga – počesa se Pavleković za uhom – fiškali su skupi. Ako ti rekne »dobro
					jutro«, moraš mu platiti petaču.</p>
				<p>– Dajte vi samo meni, ja ću vam naći jeftinog. Šta? Puricu, pol vjedra mošta,
					nekoliko banaka, ništa više. Dajte vi samo meni. A i novaca će biti, to jest,
					ako ih hoćete.</p>
				<p>– Kako? Ne razumijem.</p>
				<p>Mikica se prignu, mahnu seljaku prstom i šapnu:</p>
				<p>– Dajte još vrč vina, pa onda ćemo govorit.</p>
				<p>Seljak donese dva vrča vina. Mikica uhvati vrč i kucnu se s Pavlekovićem.</p>
				<p>– Bog kume – viknu – rodila vam šljiva vaša. Kuc! Bit će novaca, samo kad se
					hoće.</p>
				<p>– A!</p>
				<p>– Da, da! Vi ste pametna glava, šta?</p>
				<p>– No za ludu se baš ni sam ne držim.</p>
				<p>– Vi ste najpametniji u selu, velim vam.</p>
				<p>– Eh!</p>
				<p>– Bogami da? Il je možebit Martin?</p>
				<p>– Pamet bogme si ne idem od njega posudit – napuhnu se Pavleković.</p>
				<p>– Aj Bog, da ju za svoju tikvu ima. Nego znate šta je, magistratska gospoda ga
					drže.</p>
				<p>– Hm! Da, da.</p>
				<p>– Da, da. Takva već jesu gospoda.</p>
				<p>– Da su drugi ljudi pri magistratu, ne bi Martin bog u selu bio.</p>
				<p>– I ne bi.</p>
				<p>– Ne bi pravde bilo za vašu šljivu, jer bi moralo u varoškoj mapi zapisano biti
					da je vaša.</p>
				<p>– I bi bome.</p>
				<p>– Druga bi gospoda pravična bila.</p>
				<p>– Ufam se da bi.</p>
				<p>– Vidite, kad je pokojni poljar Šimo umro, bilo je pitanje tko će biti poljar. Ja
					sam za vas govorio.</p>
				<p>– Jeste li?</p>
				<p>– E, za koga ću? To valjda znate da sam vam prijatelj.</p>
				<p>– Jeste, jeste.</p>
				<p>– Plaća je sto forinti. A bome i sto banaka vrijedi.</p>
				<p>– Pak?</p>
				<p>– Znate li što su magistratska gospoda odgovorila. Šta? Pavleković, to staro
					kljuse da zapregnemo u kola. Nu tu bi poljarija skoro u blatu ležala.</p>
				<p>– Vrag ih posudio. Sad – uh! – škrinu Pavleković.</p>
				<p>– Drugi bi vam dali poljariju.</p>
				<p>– Koji drugi?</p>
				<p>– Eh, koji bi mjesto ovih došli.</p>
				<p>– Al hoće li ovi otić?</p>
				<p>– Morat će.</p>
				<p>– Kako?</p>
				<p>– Ako budemo pametni.</p>
				<p>– Kakova je to pamet?</p>
				<p>– Pri vladi srde se na magistrat, ni car neće za nj znati.</p>
				<p>– Ah!</p>
				<p>– Kad vam velim, ni car.</p>
				<p>– E, vidite. A kako bi se pomoglo?</p>
				<p>– Pak ćemo druge birat, poštene naše ljude koji će znati šta kum Pavleković
					vrijedi.</p>
				<p>– Pak dajmo.</p>
				<p>– I hoćemo. Jeste li čuli? Vi imate u selu dosta ljudi za sebe, nešta kumstva,
					nešta tazbine.</p>
				<p>– Imam, hvala Bogu.</p>
				<p>– A ti ljudi imaju votum.</p>
				<p>– Imaju.</p>
				<p>– Zakaparite ih za ovu gospodu.</p>
				<p>– Čim?</p>
				<p>– Eh, ne bojte se, bit će groša. Svaki votum desetača. Jeste li čuli?</p>
				<p>– Ah!</p>
				<p>– A vi pedeset.</p>
				<p>– Eh da!</p>
				<p>– Bog i bogme. I poljarija vaša.</p>
				<p>– Hajde de! Baš ne bi zlo bilo.</p>
				<p>– No hoćemo li?</p>
				<p>– Hm! Znate.</p>
				<p>– Pedeset i poljarija.</p>
				<p>– To je tako na riječi, ali...</p>
				<p>– Kad vam velim. Vidite, ja ne imam votuma, al evo i ja sam dobio kaparu! – reče
					Mikica izvadiv iz džepa zgužvanu petaču.</p>
				<p>– Hm! To bi nešta bilo.</p>
				<p>– Tim bi se čovjek radi šljive pravdat mogao.</p>
				<p>– Bi.</p>
				<p>– Eto! No hoćemo li? Dajte ruku! – reče Mikica pruživ desnicu. – No! No! Hoćemo
					li?</p>
				<p>– Pa da, pasja duša! – viknu poslije časka Pavleković i udari dlanom u dlan
					pisara.</p>
				<p>– Stoji?</p>
				<p>– Stoji, kao da je na pismu.</p>
				<p>– Živio! No nek se Martin veseli.</p>
				<p>– Nek, nek se veseli.</p>
				<p>– A da! Pa kako za fiškala?</p>
				<p>– Pak uzet ćemo fiškala, kad možemo.</p>
				<p>– I kruto možemo. Dajte punomoć. Ha, zbilja, tu imam praznu u džepu. Dajte pera i
					tinte!</p>
				<p>Seljak donese crnilo.</p>
				<p>– Sad stavite križ – reče pisar utisnuv seljaku pero u ruke. Pavleković potkriža.
					Mikica istrgnu mu papir i potpisa svoje ime.</p>
				<p>– Tako – nasmjehnu se Mikica. – Sad si gotov, dragi Martine. Tu ćeš šljivu
					zapamtiti na zadnjoj uri. Pasja duša! Do cara idemo, ako treba.</p>
				<p>Turnuv punomoć u žep, napi se ljudski pa produži:</p>
				<p>– A sad, kume, skupite svoje ljude za novu gospodu! Bit će jela i pila, ako Bog
					da. Bog poživi novoga poljara! – dignu Mikica vrč. – Ej kume, kad smo tako
					složni, da se pobratimo.</p>
				<p>– Uime Božje, da se pobratimo – obojica skočiše, prekrstiše i ispiše vrče pa se
					izljubiše.</p>
				<p>– Živio, brate Mikica!</p>
				<p>– Živio, brate Mato!</p>
				<p>Mikica prihvati Pavlekovićevu ruku, pak će kroz smijeh:</p>
				<p>– Ho! Ho! Ho! Bit će tomu staromu carstvu kraj, bit će. Ta će gospoda frknuti iz
					varoške kuće kao anđeli kad su s neba pali, bit će ih po groš!</p>
				<p>– Ha, ha! Bit će ih po groš.</p>
				<p>– I Martin!</p>
				<p>– Ha, ha, ha! I Martin.</p>
				<p>– Objesit će se na šljivi.</p>
				<p>– Sretan put i pašuš k vragu!</p>
				<p>– Pa ti bi, Mato, pustio da tvoj Andro uzme Maru, ti? Ti bi primio u kuću curu
					koje otac pije tvoju krv, pali tvoj krov.</p>
				<p>– Ja? Ja? Prije nek mi se sruši ovaj krov na moju glavu.</p>
				<p>– Ne vjerujem ti, ne vjerujem. Predobar si, mehka si duša.</p>
				<p>– Ne dao mi Bog zdravlja, ako ju pustim.</p>
				<p>– Ah! Ah! To je samo tako.</p>
				<p>– Kunem se na raspetoga Boga da za mojega života Martinova cura pod ovaj krov
					neće.</p>
				<p>– Dobro, pravo! Ti si čovjek, Mato! Lahku noć! Al to ti velim, šljiva je tvoja.
					Erdegbaltica teremtete.[8] Lahku noć!</p>
				<p>– Moja! Moja! – izmuca Mato.</p>
				<p>Starac osta sam u sobi. Puna mu glava klonu na stol i naskoro poče kum Pavleković
					za stolom sjedeć hrkati. Mikica izleti junačkim zamahom iz kuće na put. Kum
					Pavleković imao je u svojoj pivnici dosta oštru kapljicu, a Mikica, sjedeć u
					sobi, nije ni oćutio njezine sile. Istom pod vedrim nebom poče ga vino hrvati.
					Al je pisarčić bio dobar znanac Vinku Loziću, pak se je dosta junački otimao toj
					staroj varalici. Noge su mu doduše silno klecale, glava mu je klimala kao
					makovica o vjetru, a i put mu je danas nekako pretijesan bio, jer je hodio na
					same uglove, al se sretno dovuko do mjesta gdje se razilaze dva poljska puta. Tu
					je stajalo crvenom farbom omazano raspelo, a pod njim priprosto klecalo, očit
					znak da Jelenje ipak jošte u kotaru krštenoga svijeta stoji. Pisar izvali oči na
					raspetoga Boga, pod kojim je vijenac uvehlog poljskog cvijeća visio, mahnu rukom
					i sjede na klecalo. Postavi šešir kraj sebe na zemlju, upre lakte na koljena i
					poče poniknute glave buljiti u zemlju. Tako je sjedio pol sata. Vjetrić puhao je
					preko njegove ćele – a to mu je godilo. Prehlade nije mu se trebalo bojati.
					Bijaše doduše kržljavac, al ništa mu nije nahudilo. Mikica bijaše ko i mačak koj
					uvijek padne na šape, mada si ga bacio s visoka tornja. Pisar malko zadrijema.
					Iz sela prodiraše kroz san do njega lavež pasa, vika seoske dječurlije, gakanje
					gusaka, a taj šum uljulja ga jače. Ujedanput probudi ga štropot. Seljačka kola
					bješe kraj njega proletila, Mikica dignu nos uvis, zinu, otvori oči i zijevnu.
					Nad krajem bješe se već uhvatio sumrak. Brzo pokri se pisar. Bilo ga je streslo.
					Podalje od njega provirivahu iza grmlja seoske kolibe, gdjegdje planu iz te
					mutne crno-sive gromade pokoja luč. Pisar dignu se, koraknu za dva-tri koraka,
					zatim se ustavi. Kanda se je zamislio, kanda ne zna kojim da putem krene.
					Nedaleko šumila je kroz večernji mir Sava, tekuć ondje za vrbinjem. Mikica
					pogleda na onu stran. Za vrbinjem se nešto žarilo. Ha! Ciganski oganj. Da! I
					šilj crnog šatora isticaše se iz vrbinja. Mikica trznu se. Valjda munu mu mozgom
					»pametna misao«. Grohotom se nasmija, mahnu raspetomu Bogu: »Zbogom«, i krenu
					vrbinjem put ciganskog zakloništa. Na plitkoj prudini do Save stajaše mrljav
					šator, a pod njim kola, pred njima plamćaše velika vatra. Sa kola visjelo je
					nešto prnjavih gunjeva i crvena blazina po kojoj se hrvahu mrkoputna djeca. Na
					prudini bješe se pred šatorom izvalio Ciganin pa je hrko, a uz plamen čučila
					ružna baka miješajuć kuhačom kašu u loncu i pušeć lulicu. Podalje od šatora
					bijaše uz šuplju vrbu privezano mršavo kljuse. Čim grmlje šušnu, podiže Ciganka
					glavu da vidi šta je. Rumena vatra ožari joj lica. Bijahu tamna, navorana,
					viseća, oblo se čelo sijevalo nad krupnom nosurinom, a crne joj zjene blisnuše
					iz bjelila očiju. Uz lica padahu vrane plete, propletene srebrnimi grošići, a
					oko glave bila je ovila šarenu maramu. Namah stavi lulicu na zemlju i pokunji
					se. Iz grma stupi pred nju Mikica. Baka vidivši pred sobom dobra znanca,
					izbijeli snježne zube iza brkatih usnica i uhvati brže lulu.</p>
				<p>– Ha, Božja ti pomoć! Nu to, nu to! Gospodaru Mikice! Što te je dovela noć pred
					Katin šator? Je l' koja Božja srićica te si nas gole i gladne sirote potražio
					gdje čamimo na rosi.</p>
				<p>– Potiše Kato – šapnu pisar pokazav rukom na spavajućeg Ciganina – ne treba mi
					neg tebe.</p>
				<p>– Mene? Vidi! Vidi! Koje čudo! E, da sam mlada aj, aj! Ali... – tad opazi stara
					gdje Cigančići vire sa kola na došljaka. Srdito mahnu lulicom istisnuv
					kriještećim grlom cigansku kletvu i namah zakopa Cigančad svoje rutave glavice u
					blazine kanda je zaklana.</p>
				<p>– Ded dušice! Kakva te boli rana? Al da, ne boj se Ciganina. Hrče. Došo od daleka
					puta, od sajma u Bistrici. Govori dušice, Mikice!</p>
				<p>Pisar spusti se kraj bake na zemlju, zapali si cigaru o vatri i zamumlja:</p>
				<p>– Kato! Hoćeš li novaca?</p>
				<p>– Ludo pitaš, gospodine slatki, daj krajcaru, primit ću deset batina, daj groš
					primit ću dvadeset i pet, veli Ciganin.</p>
				<p>– Na vidi! – reče pisar izvadiv iz žepa srebrnu forintaču i dignuv ju sa dva
					prsta da je o vatri čudno sijevala.</p>
				<p>Ciganki se zakrijesiše oči, hitro posegnu za novcem, al pisar uzmaknu ruku i reče
					kroz smijeh:</p>
				<p>– Polako Kato! Dok se pogodimo. Ruka ruku pere.</p>
				<p>– A što da učini baba Kata? Da ti gata u ruku, da nešta vari za curu, da ti uroke
					prelijeva ili da ti u karte srićicu kaže.</p>
				<p>– Nije to. Sad ćeš čut. Nego se pazi, to ti velim. Da ti se nije koja kriva riječ
					na mene izmakla kroz zube, jer će inače varoški panduri imati posla. Ja znam za
					sve tvoje majstorije i Ugarkovićeve lopovštine.</p>
				<p>– Ma si Cigančetu kum, more Mikice. Nikad nije Ciganin izdao kuma.</p>
				<p>– Pak dobro: Martin u selu čovjek je dobrostojeći. To znaš?</p>
				<p>– Znam, znam gospodine, njegova sreća ne ima dna.</p>
				<p>– Vidiš, to mi je žao. Ne trpim ga. Ohol je, misli gospodin je, ta prosta
					mužetina, i gleda nas sve ostale kao da smo njegove psine. No velim ti, ne trpim
					ga i ne trpim ga.</p>
				<p>– Pa ne trpi ga, more Mikica, nije ti brat.</p>
				<p>– Ja mu hoću zlo.</p>
				<p>– Pak čini mu zlo.</p>
				<p>– Hoću, al neću sam.</p>
				<p>– Da s kim?</p>
				<p>– S tobom, bako Kato.</p>
				<p>– Šta da učinim?</p>
				<p>– Martin ima lijepe marve, stoji ga puno, nosi mu puno. Pol svojega dao na marvu,
					a marva mu pomaže kupovati zemlje.</p>
				<p>– Ah! – kimnu Ciganka.</p>
				<p>– Razumiješ li, Ciganko? Da on tu marvu izgubi, izgubio bi mnogo. Ali ukrast se
					ne može.</p>
				<p>– Znam. Krava je velika, ne stane u torbu. Nego ti misliš, kume, Kata je
					vračarica, pa zna svakomu svoje umijesiti. Je l'?</p>
				<p>– A da – potvrdi Mikica.</p>
				<p>– Neću – reče Kata pucnuv jezikom i zavrtiv glavom.</p>
				<p>– Zašto?</p>
				<p>– Eh! U Martina hudi psi. Pa da nas Cigane na tom uhvate, zlo po nas. Sve bi nas
					proćerali. U gradu ne bi smjeli ostati, u županiju ne smijemo, eto ni na nebu ni
					na zemlji ne bi Ciganin imao mjesta, već ravno u Savu.</p>
				<p>– Oh! Oh! Vidiš ti sveticu Katu. Da nećeš? Al ću ti dati deset takovih forinti,
					pravih srebrnih forinti?</p>
				<p>– Deset, veliš – reče predomišljajuć se stara – ma ne, ne, ne...</p>
				<p>– Ne! Pa dobro! Znat će sudac u županiji sve što je proti Ugarkoviću na rovašu, a
					navlaš ono kako je cura Jana u Svetoj Klari izgubila dijete. A što veliš sad,
					kumice?</p>
				<p>Kata zadrhtnu, skunji glavu, stisnu zube i ošinu pisara ljuto ispod oka.</p>
				<p>– No? – zapita Mikica poslije časka.</p>
				<p>– Hoću – zamrmlja Ciganka ne pogledav pisara, zatim odreza hladno, pruživ
					suhonjavu ruku: – Daj kaparu.</p>
				<p>Mikica stavi starici dvije nove forintače na dlan.</p>
				<p>– Evo – reče – kad svršiš, bit će ih još osam! Je l' pravo?</p>
				<p>– Pravo. Samo da ne slažeš!</p>
				<p>– Ja?! Laku noć, bako!</p>
				<p>– Laku noć!</p>
				<p>Mikica dignu se i krenu opet prema vrbinju, Ciganka pako obiđe okom sav okoliš,
					da l' ju je tkogođ vidio i sveza zatim brzo kaparu u pero svoje marame te ju
					djenu u njedra.</p>
			</div>
			<div type="chapter">
				<head>V.</head>
				<p>Baš je Andro htio izići iz kuće da prigleda konje, al mu otac iz sobe
					doviknu:</p>
				<p>– Andro! Andro! Hodider amo!</p>
				<p>– Šta je oče? – krenu mladić glavom.</p>
				<p>– Hodider amo, kad ti velim.</p>
				<p>Andro uđe u sobu gdje je stari Pavleković sam za stolom pušeć sjedio te baci
					vojničku kapu na postelju.</p>
				<p>– Kamo si pošo?</p>
				<p>– Htio sam prigledati konje.</p>
				<p>– Možeš i potlje. Imam ti reći riječ.</p>
				<p>– Recite, oče!</p>
				<p>– Vidiš, sinko – prihvati stari, naheriv šešir i gledajuć pred sebe u stol – dok
					si bio u vojsci, više puta sam promišljao kako ćemo skupa gospodarit kad se
					povratiš. Jer ovako je teško, to vidiš i sam. Htio sam te izvadit, jer si mi
					jedini sin, ali gospoda u gradu rekoše da sam još dosta jak, da imam čim plaćati
					služinčad i ti si morao bit soldat. Nego ta moja jakost ti je po vraški slaba.
					Moje kosti se bogme ne daju više na jutrnju rosu, na tominjski snijeg i na
					sunčanu žegu. Već lanjske zime držao me je madron, a svaki čas me u snu jašu
					vile. Sad si, hvala Bogu, ti došao, sad ćeš ti mjesto mene na kišu i vjetar, jer
					si jak, zdrav, mlad i žilav.</p>
				<p>– Jesam, hvala Bogu – odvrati mladić – pak da se ne bojim gospodarstva, to vidite
					i sami.</p>
				<p>– Vidim, vidim, sinko! Al nije to sve. Muško je bilo dosada u kući kržljavo, al
					žensko i sad je, da nije vrijedno ni pitat. Majka je davno umrla, gospodari moja
					sestra. Al kakvo je to gospodarstvo. Bog joj se smiluj! Stara je i ona, starija
					od mene. Pak stara djevojka oprosti Bože, to bi se uvijek grizlo i jelo u kući,
					to ne ima nikad mira. A za stranske, za susjede je predobra. Posuđuje múke,
					krumpira, da i zdjele i žlice svakomu vragu, a sve u nepovrat. Dosta sam vikao i
					nakarao se, ali ona ti samo mahne rukom, pak veli: »Daj mira brate, kad
					sirotinji treba, neka im je, nek se uživaju.« Vidiš, došao je nov gospodar u
					kuću, mora i nova gospodarica. Bilo je više puti, pa mi je ova ili ona udovica
					namignula, al ja znam da s maćuhom nije dobra računa, zato sam pustio vragu
					mira. Nego tebi je upravo vrijeme. Da, da, moj Andro, ženiti se treba.</p>
				<p>– Eh, znate dragi oče, ja se baš ne branim.</p>
				<p>– Dobro, sinko! Vidiš, to je lijepo! Pak ćemo u snuboke, je l'?</p>
				<p>Mladić zašuti.</p>
				<p>– No, reci, hoćemo li?</p>
				<p>– E pak hoćemo – potvrdi mladić nešto u neprilici.</p>
				<p>– A kako ti to kiselo govoriš. Neće to biti težak posao, na svaki prst naći ćeš
					tri djevojke.</p>
				<p>Mladić počesa se za uhom, prođe dlanom kroz kosu, pa istisnu napokon:</p>
				<p>– Pravo ću vam reći, dragi tato, ni ne treba tu mnogo muke, ni ne treba svijeće
					da mladu tražimo.</p>
				<p>– Vidi, vidi – dignu Pavleković glavu – valjda nisi već kojoj poklonio jabuku? Ja
					bar ne bih znao.</p>
				<p>– Vjere jesam, dragi oče.</p>
				<p>– Ah, da čujemo.</p>
				<p>– Kazat ću vam sve kako je. I šta bih to od vas skrivao kad ste mi dobri. Jesam
					si i ja više puti reko: Andro, šta je muška glava bez ženske? Klas bez zrna, trs
					bez grozda, svetac bez milosti. Istina je, oče! Kad ne ima gospodarice pod
					krovom, svi su klinci klimavi, svaka vreća ima škulju kud žito u tuđe žepove
					curi. Tako sam već zdavna mislio, prije neg što sam išao u soldate. Ali onda
					nije bilo ni govoriti o tom, jer sam znao da me druga žena, da me puška
					čeka.</p>
				<p>– Pametno! Pametno! – kimnu stari. – Vidi se da si stražmeštar.</p>
				<p>– Sad sam, hvala Bogu, caru dao što je carevo, sad sam svoj. Nego me čujte. Ja
					sam dosta gazio tuđu zemlju, vidio više neg jednu crkvu, ja sam svjetski čovjek.
					Kod nas je navada da se ljudi žene po računu i po drugoj volji, makar se prije i
					vidjeli nisu; kod nas se mlada mjeri po kravah i vaganih, pak se ne pita za srce
					i ćud, ne pita se nije li ta čižma za ovu nogu pretijesna samo kad je tati i
					mami pravo. Stara je to istinabog navada, ali nije dobra. Jer znate, kad se veže
					jedno uz drugo, vražji su to računi i čovjeka je negdje čisto strah kad ide pred
					popa na dobru ili zlu sreću. Koliko se ljudi poslije kaju, kad muž amo, žena
					tamo tjera, kad se ne zna jesu li jače gaće ili pregača. Pogledajte samo po selu
					koliko ima tu kara i batina, koliko pokore, al kasno je popodne na misu. Ja neću
					tako. Drugdje po svijetu ne žene se ljudi tako, pa i u knjigah čita se to posve
					drugojačije. Drugdje se pitaju mladi prije: Bi l' ti mene i jesam li za tebe;
					srce se pita. A to je i pravo. Kad jedno drugo u dušu poznava, zna svaki i za
					ranicu drugoga, a što je srce i volja snesla, bolje se slaže nego što je vjetar
					spuhnuo.</p>
				<p>– Ti, moj dragi Andro, tjeraš svoja kola sve desno i lijevo, a nećeš nikad doći
					do nakraj puta. Imaš li možebiti koju na rovašu?</p>
				<p>– Imam, oče.</p>
				<p>– A kako se ta tvoja dušica zove?</p>
				<p>– Mara našega susjeda.</p>
				<p>– Ah – dignu se stari na lakte – jesmo li ptičicu ulovili? Istina je dakle? Čuj
					sada mene, ti moj dragi svjetski čovječe. Bila navada drugdje po svijetu kakva
					mu drago, pisale knjige što mu drago, ja velim, ter velim, dok sam ja živ i
					zdrav, ti Mare oženiti nećeš, pak makar se ti krstio desno i lijevo, ja ti velim
					da je jabuka što si joj dao pišljiva bila.</p>
				<p>Mladić uhvativ se za srce, uzmaknu i pogleda u čudu oca.</p>
				<p>– A znate li vi, oče moj, da mi to nije tako puhnulo u glavu od prokšije, da su
					to davni računi, da sam ja Maru nosio u srcu tri pune godine, kao što se slika
					Majke Božje nosi u molitveniku, da je to tako tvrdo zapisano u meni kao da je u
					kamen urezano. Kad su me vukli u soldate, kako je onda milo plakala, kako joj je
					srce od žalosti skakalo. Bože! Toga joj nikad zaboravit neću. A zašto vam je
					srce na tu djevojku zamrzilo? Je l' vam ikad zlu riječ rekla? Nije li poštena u
					duši, ne drži li svu Martinovu kuću – a ta je bome prva u selu, i s te strane ne
					može vas glava zabolit.</p>
				<p>– Nit znam, nit pitam kakova je. Oprana ili neoprana, bogica ili kraljica,
					poštena ili povlaka, budi si što je, moja snaha biti neće, pa ako su to stariji
					računi, krivi su bili, a ja ću ih popraviti.</p>
				<p>– Nećete vjere, oče, nećete – planu stražmeštar ponosito dignuv glavu – ocu čast
					i poštenje! Znam da nas Bog uči starije poštovati. Toga ću se i držati, makar
					sam soldat bio, ali toga ne veli ni Božji ni ljudski zakon da poštenu djevojku
					ljubiti ne smijem, jer ocu ili majci po volji nije. Pak se to i ne da
					zapovijedati. Srce najveći je gospodar svijetu, što mu je drago, drago mu je, a
					što mrzi, to mu je mrsko. Čovjek Božji nije nijema, glupa stoka, čovjek ima oči,
					pamet i srce. U našem kraju među našim svijetom navada je istinabog da se srce
					ne pita, ali ja se te navade držati neću, nije sve pametno što je starinsko, ako
					i nije sve dobro što je novo. Nije to nikakva ludost ili sljepoća, jer bi zrel
					čovjek svoju voljicu spregnuti znao da je zbog kakve priječke ili sramote. Ali
					toga, hvala Bogu, ne ima. Zato oče, vjera i Bog, ostat će Mara zapisana u mom
					srcu do groba, ko što sada stoji, ko što je stajala kad su me zvali u soldate.
					Oh, znali ste vi onda za to, znali ste, al nije bilo od vas prigovora, a danas
					vičete na djevojku ko na samoga vraga.</p>
				<p>– Šta! Šta! – kriknu stari Pavleković drhćuć od jarosti. – Pak ti ćeš curu proti
					mojoj volji oženiti, proti mojoj volji dovesti u ovu moju kuću?</p>
				<p>– Neću. Kad ste na nju tako zamrzili, neću, niti ne smijem. Znam da ste vi kući
					gospodar. Ali i ja ću se držati svoje volje, ja ni druge oženiti neću.</p>
				<p>– Ti? – zabezeknu se od čuda starac. – Zar te je ostavila pamet? Neg na kom ćeš
					ostaviti po mojoj smrti ovu kuću, ove zemlje, ako ostaneš bez poroda?</p>
				<p>– Marim ja – slegnu Andro ramenom. – Što će meni život kad mi ne ima veselja i
					slobodne volje.</p>
				<p>– Da što ćeš?</p>
				<p>– Dok ste živi, dvorit ću vas, poslije ću natrag u soldate, u svijet!</p>
				<p>– Ti bi?</p>
				<p>– A bi oče – potvrdi mladić. – Ja sam svoj. Pa to nije grijeh.</p>
				<p>– Andro, Andro – kriknu Pavleković – ta poznaješ li ti Boga?</p>
				<p>– A imate li vi srca za mene, oče?</p>
				<p>– Oh! Oh! To su djeca, lijepa djeca! Znaš li ti zašto ti kratim Maru? Misliš li
					ti, svjetski čovječe, da to činim od zlobe? Da. Vidio sam ja ono da ti oči bježe
					za Marom i ne bih se bio priječio da je ostalo kako je bilo. To je bilo onda,
					onda, dok smo ja i Martin dobri susjedi, prijatelji bili. Ali se sve to izvrnulo
					otkad si ti išao u soldate. Martin, ta stara tvrdica, taj mili susjed koj nabija
					groš na groš, siže u tuđu torbu. Mene hoće okrast, moje siromaštvo, od one moje
					jadne zemljice hoće si odrezat komad, kao što okrajak od tuđega hljeba i još
					veli da je to njegovo pravo. Njegovo pravo! Tko mu ga je dao? Vrag, vrag! Bog
					sigurno nije. Al se ne dam, tako mi Kristusa Nazarenskoga, ne dam se! Pak ti,
					moj rođeni sin, ti da uzmeš njegovu curu, kćer onoga razbojnika koj me je urazio
					u srce. Ne, ne, ne, i sto puti ne!</p>
				<p>– Što se preklinjete oče za pišljiv bob. Znam kakva se kudelja prede. Šljiva,
					vražja ona šljiva, grom ju zapalio. Je l' potreba bila ograditi se, plot
					podizati koj više stoji nego cijela šljiva? Bog zna koliko ljeta je već obrodila
					i nitko nije pitao čija je. Brali smo ju zajedno ja i Mara, a što je ostalo
					pojele su guske i kokoši. Vjere, da sam znao da će ju jednom obirati fiškali,
					bio bih ju potpalio ili navrtao, nek pogine bez traga. Je l' to vrijedno, je l'
					pošteno da se dva od starine prijatelja i susjeda grizu i kolju radi kržljave
					šljive, da si čemere srce i griješe dušu, da hrane fiškale i pisare, da otkidaju
					milo od dragoga? Oče dragi, znate šta? Dajte si reći. Eto, ako oženim Maru,
					šljiva bit će Martinova i vaša, bit će naša, ili kad vam je tolik trn u peti,
					posijecimo ju, pak je pravdi kraj. Još možete Bogu hvaliti da ne imate sa
					fiškali posla, jer su to vragometno skupi doktori.</p>
				<p>– Ne!</p>
				<p>– Ali oče dragi! Je li vrijedno da u ova dva-tri časa što nam je Bog dao na
					svijetu živjeti, potrošimo toliko žuči da jedan drugomu klipove pod noge bacamo,
					mjesto da složno skupa sjedimo i svojoj se sreći veselimo do Božje volje? Pravda
					je kuga, velim vam. Vi ste stariji od mene i znate kako je mnoga kuća u našem
					selu po pravdi došla na ništa, i masna kuća koju se nije smjelo pitat pošto je.
					Čemu svojim gnjevom, svojim zdravljem i svojim grijehom trećega hraniti zato,
					jer ti je susjed u prozor kihnuo.</p>
				<p>– Ne maži toliko meda, Andro, nisam ja šiba koju je lahko previnuti. Da mi se
					cura zavuče u kuću, je l'? Da, da! Onda bi istom grabila na pune lakte, onda bi
					sve Martinovo bilo. Pak da se posvetiš, pak da mi procesija dođe pred vrata, ja
					se ne dam na svojem vladati, ja ne dam Martinu svoga prava, a tebi Martinove
					cure. To si zapiši za uho.</p>
				<p>Mladić drhtaše, al se napokon prenu i rekav:</p>
				<p>– Dobro je, oče! – iziđe iz kuće.</p>
				<p>Stari Pavleković osta sam u kući. Od ljutine mu je igralo srce, drhtali živci,
					gorila glava i grlo. Pio je i pio da otplahne svoj gnjev, da se još većma hrabri
					proti svomu sinu i pijuć uklanjao se sve više razboru.</p>
				<p>Međutim je Andro poniknute glave bludio po polju. Već se je bio uhvatio mrak, a
					po nebu titrala pokoja zvijezda, gora pako nad gradom kao da je plivala u
					rumenoj krvi. Bijaše ljut, uvrijeđen, žalostan; toliko ga je bolilo srce da nije
					mogao uhvatiti prave misli. Minuo je kao mamuran kraj trna i grma, kraj plota i
					stoga i tako bludeći nađe se ujedanput kod prijelaza Martinova vrta. Tu ga je
					čekala Mara.</p>
				<p>– Dobar večer, Andro! – pozdravi ga djevojka.</p>
				<p>– Da Bog da, Maro! – odvrati Andro snužden, al zanijemi načas.</p>
				<p>– Što te je snašlo? Stojiš tu, gledaš u zemlju, ne imaš ni dobre riječi za
					me.</p>
				<p>– Bolje da me nije – zavrti mladić glavom. – Dobru riječ da ti dam? Ta puno ih je
					srce, pa ne mogu van. Al me boli duša, uh duša me boli.</p>
				<p>– Šta je za, pet rana Božjih?</p>
				<p>– Govorio sam ocu za tebe. Ni čut! Bjesnio je da ga nisam poznao. Oh prokleta,
					prokleta pravda!</p>
				<p>– Ni čut! – zajeca odsrca djevojka i stavi rukav na suzne oči. – Oh, znala sam
					ja, rekla sam ti da dobra biti neće. Joj! Joj! Što sam mu nevoljna skrivila da
					sam mu se tako odurila?</p>
				<p>– Ništa, ništa, Maro – škrinu Andro – neki bijes ga je bocnuo, huška ga, draži
					ga. Uh, da ga imam.</p>
				<p>– Da, da! – plakaše Mara. – Ljudi su nam to napravili, zli ljudi, jer im je naše
					sreće žao. Bože! Bože! Zar su sve moje molitve u zemlju propale. Al čuj Andro –
					planu djevojka – da nije pisar? Viđala sam ga više puti pri tvom ocu. Da,
					da!</p>
				<p>– Misliš? Dobro, pazit ću. Istrgnut ću toj osi žalac. Smiri se djevojko! I kaplja
					izdube kamen, možda će i očevo srce. Lahku noć, Maro!</p>
				<p>– Lahku noć, Andro! – odzdravi kroz suze djevojka, pruživ dragomu preko prijelaza
					ruku.</p>
				<p>Turoban vraćao se Andro kući. Nije išao ravno prijekim putem, već okolišuć. Došav
					blizu svoje kuće, zamijeti čovuljka gdje žurno koraca cestom. Andro pogleda
					bolje. Upozna pisara. Mikica zadrhta, al će mu mladić dignuv kažiprst:</p>
				<p>– Čuj Mikice! Ja sam soldat, ja se ne šalim. Ako te nađem u kvaru na mom putu,
					ako zabodeš i mali prst u moje poslove, Boga mi moga, zdrobit ću ti pasju glavu.
					– Pisar htjede progovorit, al Andro okrene mu leđa i ode.</p>
			</div>
			<div type="chapter">
				<head>VI.</head>
				<p>U rano jutro nekog dana uzburka se sve selo ko da se nebo ruši. Svuda krike i
					vike, svuda žurbe i trke. Bog zna šta se je zbilo? Nasred sela, gdje se putevi
					križaju, skupila se hrpa seljaka; sve klimaju glavom, mašu rukama, govore što im
					grlo da, gotovo viču. Žutokosa djeca kriješteć brzaju uz živicu kao strijela,
					pred njom plaše se guske šireć krila, za njom lete lajuć seoski psi. Ženske
					izišle pred vrata da vide šta je. Jedna drugoj mahne glavom pa se lagahno
					prišulja k susjedi i šapne: »Kod Martina«, na što se druga prekrsti. Baka
					dovikuje baki preko ograde štošta, napokon se obje prekrste i šapću: »Bog se
					smiluj Martinu!« Sve pokazuje prstom na Martinovu kuću, al nit duša ne smije
					blizu, kanda je kuća prokleta. Samo ju gleđu plahim okom izdaleka. Mora da je
					zlo, veliko zlo.</p>
				<p>U to doba sjedio je posve mirno pisar Mikica u osamljenoj krčmi srčuć čašicu za
					čašicom rakije da se malko ugrije. Od nekog doba pio je pisar svaki dan na Božji
					račun. Znalo se koliko se pije, znalo tko pije, al nije znalo tko plaća. Mikica
					bijaše sam i kanda je o nečem razmišljao. Jedan, dva put dignu se naglo,
					pristupi k prozoru i pogleda prema selu. Onda opet sjednu. Nešto ga je morilo,
					mučilo – briga, strah li. Nekako mu je čudno bilo nasamu sjedit. Ujedanput začu
					pred vratima korake. Malo se lecnu. Vrata se otvore i uniđe starješina Janko.
					Pisar ga promotri radoznalo.</p>
				<p>– O, dobro jutro Mikice – nasmjehnu se Janko glupo – bome rano pri poslu.</p>
				<p>– Da Bog da Janko! – odsmjehnu se pisar. – Šta ti u ovo doba u krčmi? Kamo?</p>
				<p>– U grad, na magistrat.</p>
				<p>– Na magistrat? Zašto?</p>
				<p>– Eh, valjda znaš. Radi Martina.</p>
				<p>– Ne znam. Šta je?</p>
				<p>– Ah! Kakov si ti čovjek. Inače Mikica zna prvi za svaku novinu u selu. Kuga je
					na Martina došla.</p>
				<p>– Kakva kuga, jesi li pijan?</p>
				<p>– Ni kapljice nisam vidio. Zato sam se došao amo krijepit, prije neg idem u grad.
					Ej kumo – viknu krčmarici – malo rakijice! – Janko sjednu, srknu, pa će
					dalje:</p>
				<p>– Da, da! Kuga je došla na Martina, to jest na njegovu marvu.</p>
				<p>– Ah da? – Pripovijedaj – reče pisar nešto veselo.</p>
				<p>– Nije tu mnogo pripovijedat, al je čudo od Boga il vraga! – pričaše Janko
					pritiskujuć pepeo u luli. – Sinoć Mara podojila krave, zatvorila štalu i stavila
					lokot na vrata, jer štala podaleko od kuće stoji. Zatim legnu. Po noći nije bilo
					čut ni mačka ni psa. Dakle nikoga nije bilo blizu kuće. Al kad su ujutro
					otvorili štalu – opčuvaj nas Bog i Majka Božja – bilo je šta gledati. Sve su
					krave mrtve ležale na tlih i pol Martinova imetka zbogom.</p>
				<p>– Ah! Ah! – čuđaše se Mikica. – Takova šta još za svoga vijeka doživio nisam.
					Siromah Martin!</p>
				<p>– I jest siromah! Pol imetka, velim ti, zbogom! Krave su mnogo vrijedne bile i
					mnogo su mu nosile. Nu pitam te ja, šta to može biti? Kuga i kuga velim. Zato
					idem sve to javiti na magistrat.</p>
				<p>– Da mu nije možda čovjek zla učinio. Ljudi su zli, zavidni.</p>
				<p>– Ah – mahnu Janko rukom – kuda bi se uvukla krštena duša u štalu kad je lokot na
					vratih. Kuga, velim ti, nečist zrak, dušljiva para, to ti propuhne kroz svaku
					škuljicu, pak onda je blago fuć prije nego okom treneš. I vidjelo se. Bio sam u
					štali. Siromašno blago moralo se mučiti kako je zgrčeno ležalo, a drukčije se
					blago pretegne kad parne. Kuga, velim ja, opčuvaj nas Bog i Majka Božja. Uh!
					Samo da ne dođe na naše krave. Za Martina lahko! Od gladi poginuti neće. Al šta
					će druga sirotinja kad joj potuku zadnju kravicu? Bože! Bože! Tu će opet posla
					biti. Doći će komisija i živinski doktor. Nitko neće smjeti u selo, nitko iz
					sela.</p>
				<p>– Hvali Bogu da si čovjek – nasmiješi se pisar.</p>
				<p>– Uh! Uh! Tu će opet posla biti! Ta služba zatire čovjeka.</p>
				<p>– Hm, hm – zavrti pisar glavom – kako je to samo došlo. Meni to ne ide nikako u
					glavu. Kako bi kuga bila, otkud je došla? Ta ne čuje se da bi gdjegod blizu
					bila.</p>
				<p>– Blizu? Vraga mora blizu biti. Kuga leti preko svijeta kao ptica, preko devet
					sela mine, a na deseto padne, pa gnjavi i davi dok se ne nasiti. Al sad idem,
					idem u grad da sve javim gospodi – dometnu starješina dignuv se.</p>
				<p>– A ja u selo da vidim koj je to vrag; jer čisti poslovi nisu – reče pisar dignuv
					se također. Obojica iziđoše iz krčme. Janko krenu prema gradu, a pisar prema
					selu, odakle se glasna vika čula.</p>
				<p>Žalost i tuga bila je spala na Martinovu kuću. I nije šala. Deset lijepih krava
					je palo, deset dojilja. Daleko se znalo za Martinove krave, gospoda u gradu
					najrađe su od njega uzimala mlijeko, a mlijeko nosi u kuću lijepu gotovinu koja
					seljaku inače rijetko kaplje. Starac Martin šetao se poniknute glave po sobi,
					katkad bi samo izišo do štale i zavirio unutra. Gotovo mu je suza došla na oko
					kako mu je blaga žao bilo. Onda povratio se je opet u kuću i hodao mirno
					amo-tamo. Ni riječce da je reko, već je stiskao zube i šutio. Al nešto mu je
					kopalo po glavi. Kuga da je to? Kakva kuga? To ne može biti. Doživio je Martin i
					dvije i tri kuge, znao je on kako to biva, kako blago neće jesti, kako je tužno,
					pak drhće kao šiba, pak se skvrči i padne. Al njegve su krave jele i vesele
					bile. To nije kuga. I otkud bi došla? Kod njega sve čisto, kod drugih nečisto,
					njegvo se blago sa drugim ne miješa, a već ga je davno kupio, pak nije bolest od
					drugud donešena biti mogla. Na devet milja cijeli je kraj zdrav, ni iz granice
					ne čuje se ništa za tu kaznu Božju. Ne, ne, to nije kuga. Al šta je kad je stoka
					stajala pod ključem? To ga je mučilo.</p>
				<p>Za kućom pod kuružnjakom sjedila je Mara i sjedeć plakala kao ljuta godinica.
					Muka joj stiskala srce, istiskala suze na oči. Te lijepe, zdrave kravice! Kako
					su bile ugojene, a dlaka fina ko sukno, kako su ju slušale, oko nje se veselo
					motale i mudro ju gledale tima velikima očima! I Rumenka i Plavka, i Riđenka i
					Bijelka, i Crnka i kako se već sve zvahu. Sad ih ne ima, sad je strijela pukla u
					to lijepo gospodarstvo, zdjele će stajati prazne u mliječnici, kuća će mrtva
					biti, a Mara praznoruka bez posla, bez veselja svojega. Plakala je tiho i milo,
					i nije se mogla sita naplakat.</p>
				<p>Oko kuće, dvorišta, vrta i zavrtnice pako stajahu seljaci, oboružani kijami,
					sjekirami i kosami, razređeni u široko kolo, oštro pazeć da nitko od Martinovih
					domara ne iziđe iz kuće i ne prenese kugu u ostalo selo. Da, i stari Pavleković
					stražio je držeć pušku ptičarku kod zlokobne one šljive. Martinovi bijahu tako
					odruženi od svega svijeta i opsjednuti u svojoj kući, dok se je cijelo selo pred
					vratima brbljajuć miješalo.</p>
				<p>– Da, da – reče strina Dora – eto pred Bogom smo svi ravni, strijela može pući i
					u bogataša, Bog se ne da podmititi.</p>
				<p>– Rekla sam ja – potvrdi opet neka teta Jaga – da gizdost ne valja. Eh da! Kad
					imaš dva grošića više, misliš da si Božji sin, a tvoji susjedi psi. Na gizdost
					pala je ruka Božja.</p>
				<p>– O, vi nesreće babje – otrese se star seljak – da bi Bog dao da dođe kuga na vaš
					babji jezik, ali da, grom neće u koprivu. Što ti je, kumo Doro, Martin kriv?
					Koliko ti je davala Mara sira i mlijeka kad ti je mraz spržio strn, a sunce
					pojelo sijeno? Da, i kad ti je kći u kući rodila pak nije bilo u kući kaplje da
					se rodilja okrijepi, nije li ti Martin davao vina? A šta je bilo kumo Jago, a,
					kad niste imali u kući zrna sjemena, pa je trebalo sijati? Tko ti je dao
					sjemena? Martin. Pak to mu je hvala. Sram vas bilo, vi ste jezičave, grizljive
					babe, ne imate ni trunka srca, pak se tuđoj žalosti veselite. Da sam ja Martin i
					da mi još takvo preklapalo dođe na vrata, okrenuo bi ja bič i bičalom vas
					krstio. Sram vas bilo!</p>
				<p>– Ho! Ho! Vidiš ga, vidiš – uspriječi se krezuba Dora. – Zar te je Martin platio
					da ga braniš, zar ti je kum ili brat? Ako je dao, ima dosta toga, i zato nije
					nikakov osobit svetac.</p>
				<p>– Da, da! – potvrdi Jaga lupajuć dlanom u dlan. – Mara, ta fina Marica koja gleda
					na naše dječake kao gospodska krava na omuljeno sijeno, drobi milostinju pred
					svijetom da joj hvala dođe na sve jezike. Dobro djelo samo se hvali i Božji
					blagoslov plaća po zaslugi. Da su Martinovi računi pred Bogom čisti, ne bi ga
					kuga harala. Nije puna kesa sva svjetska dobrota, dušice moje, opčuvaj nas Bog i
					Majka Božja. Nije dobro odviše se uzvišavati, jer je stara riječ: Tko se sam
					uzvisi, toga Bog ponizi.</p>
				<p>– Ej, čujte, čujte – nasmija se plećat mladić pod naherenim šeširom – joj, joj,
					kako Jaga smrdi po tamjanu, kanda se je već na zemlji posvetila. Vjere, čovjek
					bi skoro pomislio da je utekla sa kakvoga oltara. Skupo bi vas čovjek platio, al
					čujte kume – reče mladić okrenuv se k staromu seljaku – sad mi je nešto ušlo u
					glavu. Da nije Jaga hudim okom pogledala Martinove krave, da nisu uroci bili? Ta
					Jaga ionako vrači svakoga mačka po selu i zna čarati.</p>
				<p>– Oj, da se ne rodio ter ne rodio! Ti beno. Što zabadaš svoj nečisti jezik među
					starije, a još ti kaplje mlijeko po bradi. Zvonile bi škudice u mojoj torbici da
					znam vračiti takvu ludu pamet kao što je tvoja. Misliš ti da sam vještica?</p>
				<p>– A vjere, jeste, jeste kumo Jago – planu mlada djevojka klimajuć glavom. –
					Strina mi je rekla da se vašega oka čuvam, jer koga vi pogledate, toga jaše
					groznica...</p>
				<p>Jaga htjede sasuti cijelu litaniju psovaka na curu, al uto pojaviše se na cesti
					dvije kočije, na baku jedne starješina Janko, a na baku druge pandur.</p>
				<p>– Gospoda idu! Komisija dolazi! – šaptaše narod. – Sad ćemo vidjeti je l' to
					pravi groš il nije.</p>
				<p>I zbilja. Gospoda uđoše u Martinovu kuću, a pandur postavi se pred vrata da
					otklanja narod koj se je radoznal pred ulazom tiskao, a međ svjetinu zaplete se
					i pisar da čuje što se govori. Svijet je čekao i čekao, a gospoda još se ne
					vratiše. Mrmljalo se, gatalo, brbljalo – al sve je bilo u strahu, jer kuga nije
					šala. Ništa se nije znalo ni čulo, samo jedanput pokaza se starješina Janko na
					vratih, kimnu velevažno glavom, mahnu rukom i reče: »Gospoda paraju krave«, i
					opet se povrati u kuću. Istom poslije jedne ure izađoše gospoda. Sva svjetina
					zinu šta li će biti. Tad izađe jedan od gradske gospode pred puk i reći će:</p>
				<p>– Nije ništa, dobri ljudi! Idite samo mirno kući. Ne ima kuge. Nekakov je zlotvor
					Martinu uništio blago i žao mi ga je. Al ako je taj grešnik među vami, neka ne
					misli da će mirno proći, sud će već naći čija je to hudobna ruka bila. Zbogom
					dragi Martine, zbogom! – dovrši gradski gospodin pruživ ruku Martinu, koj je
					gradsku gospodu turobna lica dopratio bio do vrata.</p>
				<p>I odoše gospoda na brzih kočijah, a svijet se počeo razilaziti klimajuć glavom i
					nekako ne vjerujuć gospodi, jer kakovim bi čudom mogao zlotvor ući na zaključana
					vrata.</p>
				<p>Al gradska su gospoda opet pravo govorila. Svako blašče bude rasparano, al na
					nijednom ne bijaše biljega kuge, želudac bijaše zdrav, nu krv otrovana, zgrušena
					i kad se je pobliže tražilo, pokaza se da je svako blašče ubodeno u živo meso
					nečim oštrim, i zbilja nađoše u štali veliko krvavo šilo. To je dakle morala
					učiniti čovječja ruka, nu kako, nisu ni sama gospoda znala. Štala bijaše
					sagrađena od hrastovih jakih brvana, nigdje nije bilo pukotine, a prozorčiće
					čuvale debele gvozdene rešetke, da se jedva mačak provući mogo. Šilo ponesoše
					gospoda sa sobom, a i bocu krvi i rekoše Martinu da će već druga gospoda od suda
					doći.</p>
				<p>Janko je te čudne novine pripovijedao po svem selu i ljudi su ga slušali u krčmi
					do kasne noći, dok se vrijednomu starješini ne poče motati jezik, što od silna
					napora, što od vina. Slušao ga je i pisar Mikica, al pozornije nego ostali; nu
					začudo, Mikica je one večeri malo, vrlo malo pio, a kad se već bio debeo mrak
					uhvatio, izvuče se pisar neopazice iz krčme i zađe za grmlje na poljski put.
					Nešto ga je vuklo, nešto ga je gonilo. Zbilo se što je htio, al nije razumio
					kako se je zbilo. To ga je peklo. Srdio se da njegova mudra glava nije mogla u
					trag ući lopovštini. Ali se je i veselio. Nije samo zato što se je bio bliže
					primako svojoj svrhi, već i stoga što je mrzio na svakoga čovjeka koj šta ima, a
					na Martina je više mrzio, jer je više imao nego drugi. Bludeć tako i
					razmišljajuć dođe na križeput pod raspelo. Htio je potražiti, opomenuti Cigane.
					Lagacko vuko se vrbinjem dalje i dalje, dok ne dođe u grmlju do blizu ciganskog
					šatora. Mjesečine nije bilo, svuda je zijevala tamna noć, al Mikica ne smjede
					izići iz grmlja, već zazviždnu tri puta. Za malen čas primicao se od šatora
					čovjek i pogleda u grm.</p>
				<p>– Ugarkoviću! – šapnu netko iz vrbinja.</p>
				<p>– More, iziđi – odvrati potiho Ciganin – tko si?</p>
				<p>– Mikica! Hodi amo!</p>
				<p>Ciganin skoči u grm.</p>
				<p>– Daj osam forinti – pruži Ugarković dlan.</p>
				<p>– Dam. Polako. Marva poginula.</p>
				<p>– Znam. Gospoda bila u selu.</p>
				<p>– Da.</p>
				<p>– Mudra gospoda. Kuga je bila u štali.</p>
				<p>– Nije, i znadu da nije.</p>
				<p>– Da šta? Bog ili vrag? Daj osam forinti.</p>
				<p>– Dam, ali čekaj. Ti si otrovanim šilom bocnuo marvu.</p>
				<p>– Šilom? – zapanji se Ugarković i posegnu brzo u žep. – Vraga – pa nastavi
					bijesan – ispalo mi iz žepa.</p>
				<p>– Gospoda ga nađoše u štali.</p>
				<p>– U štali? K vragu! – škrinu Ugarković.</p>
				<p>– Ti si u štali bio?</p>
				<p>– Jesam, kume! – šapnu Cigo keseći se.</p>
				<p>– Kako? Bijaše zaključana.</p>
				<p>– Mari Ciganin za ključ i bravu.</p>
				<p>– Reci kako?</p>
				<p>– Šta tebi treba znati kako. To nije naša pogodba. Blago je poginulo. Ciganin
					učinio kumu po volji. Daj osam forinti.</p>
				<p>– Ne dam, već kazuj! – reče pisar uzmaknuv.</p>
				<p>Ciganin zadrhta od ljutosti.</p>
				<p>– Tuži me! – nasmija se pisar.</p>
				<p>Ciganinu zapinjao je jezik. Za časak izmuca nešta ciganski kroz zube i reče
					potiho:</p>
				<p>– Vaš pop veli da je Božji Sin ušo na zatvorena vrata. Što može Božji Sin, može i
					Ciganin. Baba mi reče šta je. Ni da se prekrstiš, znao je već Ciganin kako
					treba, kume! U noć dovuko se ja do štalice. Tvrda, čvrsta bome. Na vrata ne
					možeš, tu je lokot, tu pas. Sa sjenika ne možeš, tavan je čvrsto zabit. Treba
					straga kroz stijenu. Ja dođi prvu noć, izvadi klinac, dođi drugu noć, izvadi
					klinac i treću klinac, a četvrtu izvadi brvno i dva brvna. Srićice moja! Širok
					je put. Zavuče se Ciganin i bocnu otrovanim šilom blašče po blašče. Izginuti
					mora, Kata je varila otrov. Pak se izvuci i postavi brvna na mjesto i zatvrdi
					klince, štala cijela. Ej, šta lokot i brava! Ej, šta psi i ljudi! Ej, šta
					gospoda mudra! Mudriji je Ciganin. Tako je bilo kume! Daj osam forinti.</p>
				<p>– Čuješ, kume, ti si pravi obješenjak.</p>
				<p>– Neka sam obješenjak, samo da ne visim. Daj!</p>
				<p>– Na! – reče pisar davši mu novce. Ugarković ih prebroji i reče:</p>
				<p>– Dobro je! Pošteno si platio. Ustreba li kum još što, zna on gdje mi je
					koliba.</p>
				<p>– Pazi se, Ugarkoviću, sud će tražiti krivca. Sud ima fin nos. Bolje da te jedno
					vrijeme ne vide u ovom kraju.</p>
				<p>– Eh, tjerat će zeca nadesno, a zec će letit nalijevo.</p>
				<p>– Kamo ćeš?</p>
				<p>– Za Vrapče kume u goru. Lahku noć!</p>
				<p>– Lahku noć!</p>
				<p>Ciganin uminu u grmlju, a pisar krenu natrag prema selu. Išao je brzo kao da ga
					tko goni. Gledao je nadesno, gledao nalijevo. Nigdje ni duše. Još mu je trebalo
					prevaliti poljsku stazicu do sela. Pisar skoči preko jame na stazu, al u taj
					tren izniknu iza stare vrbe sjena čovjeka i viknu:</p>
				<p>– Stoj!</p>
				<p>Pisar strese se i izmuca:</p>
				<p>– Ti Luka? Otkuda?</p>
				<p>– Otkuda ti?</p>
				<p>– Od posla. Platio sam dug. Ej, da znaš!</p>
				<p>– Znam, radi Martina, je l'?</p>
				<p>– Tko ti reče? Nisam te za dana vidio u selu.</p>
				<p>– Čuo sam u gradu da je Martinu kuga sve blago podavila, a u selu sam čuo da nije
					kuga bila, pa se odmah sjetih, bit će nešto ko kuga – bit će Mikica.</p>
				<p>– Pogodio si, da Mikica. Je l' dobro?</p>
				<p>Prosjak šutio je jedan časak, napokon odgovori:</p>
				<p>– Dobro.</p>
				<p>– Sad će Martin mekši biti.</p>
				<p>– Možda.</p>
				<p>– O nije to sve, samo čekaj!</p>
				<p>– Šta jošte?</p>
				<p>– Ne pitaj za to, to je moj poso.</p>
				<p>– Čuvaj se da ne bude prekrupno. Moglo bi te glave stajat.</p>
				<p>– Ne brini se za mene, već samo za Maru.</p>
				<p>– Za Maru! Za Maru! – opetova prosjak u pol glasa i činilo se da drhće. – Da, da!
					Radi što znaš. Dobro je bilo, dobro.</p>
				<p>– A što te je ovamo donijelo?</p>
				<p>– Tebe sam čekao.</p>
				<p>– U tamnoj noći?</p>
				<p>– Da.</p>
				<p>– Zašto?</p>
				<p>– Jesi l' tužio seljake?</p>
				<p>– Nisam sve.</p>
				<p>– Sve tuži! Jesi li čuo? Odmah! Sutra zarana idi u grad. Evo ti novaca za
					trošak.</p>
				<p>– Dobro je – reče Mikica staviv novce u žep – hoću. Koliko ćeš ih vremena
					čekat?</p>
				<p>– Ni časka. Nek se sudi kako je po zakonu.</p>
				<p>– Kakva je to preša?</p>
				<p>– Blizu je vrijeme. Birat ćemo. To mi rekoše u gradu. Bit će novaca ko blata.</p>
				<p>– A da? Kada?</p>
				<p>– Skoro. Šta veli Janko za seljake?</p>
				<p>– Eh! Znaš kakvi su, svakomu vele da, od svakoga piju i primaju novaca, a ipak ne
					znaš jesu li po duši tvoji. Mnogi idu za Martinom. Trebalo bi njega predobit.
					Matu Pavlekovića već imam u svojoj torbi.</p>
				<p>– Bi li ti mogao Martina dobit?</p>
				<p>– Ne bi. Tvrda je glava. Toga nećeš predobit ni ti, ni ja, već bi morao netko
					veći na njega doći.</p>
				<p>– Ček! Ček! Idem sutra s tobom u grad. Poslat ću na njega gospodina koj više
					broji nego ja i ti.</p>
				<p>– Hoćeš li sve novce uzeti od seljaka?</p>
				<p>– Kad izaberemo ljude, da!</p>
				<p>– Je l' takva sila?</p>
				<p>– Jest. Hoću da budem pošten seljak. To ti već rekoh.</p>
				<p>– Dobro! Ajdmo u selo. Kasno je – reče Mikica, al u duši mu je nešta kuhalo na
					Luku što nije dobro bilo.</p>
				<p>Kad je u svojoj komorici sam ležao, vrtilo mu se koješta po glavi. Napol bdijuć,
					napol dremljuć vidio je kojekakvih čudnih slika. Vidio je Luku ko poštena
					seljaka. Prosjak sjedio je pred svojom kućom mirno pušeć. Bijaše posve čisto
					odjeven, počešljan, obrijan i umiven. Lice mu puno, zadovoljno. Kuća Lukina
					lijepa, bijela, dvorište puno peradi, kuruznjak pun gustih žutih klipova, sijena
					je previše za sjenik, u pivnici vina za sto pijanih grla, a iz staje ozivlju se
					krave. Sad iziđe iz kuće Lukina žena – Mara, a Luka ju zagrli. Sve bijaše toli
					čisto i fino, sve toli puno i zdravo. Ta da, Luka bijaše pošten, imućan seljak.
					Mikicu ujede zmija za srce. Vidiš, vidiš. Ta zadnja duša na svijetu dobro će
					jesti i piti, slatko spavati, po volji ljubiti, on će biti pošten i čist. Neće
					se on brinut za sutrašnje jelo, neće mu trebat mučiti pamet da grošić iscigani
					iz tuđega žepa, neće gladovati ni zepsti. A ja? Ja ću ostat koj sam. Kaplja na
					listu koju svaki vjetar otpuhnuti može, prosjak koj se povlači po svih kutovih,
					koj jest i nije. Da, da, još će me onaj prosjak gledati preko ramena, mene, koj
					sam pismen čovjek, koj zna kako je u svijetu. Zašto se može prosjak iskopati,
					zašto ne mogu ja? Jer ima novaca, a ja ih ne imam. On da mi se ruga! Ne, ne i
					sto puti ne, toga neće biti. Da vidimo za što imam pamet!</p>
			</div>
			<div type="chapter">
				<head>VII.</head>
				<p>Malo dana prođe i Martina snađe opet napast. Bio se je otkinuo od svega svijeta.
					Bolilo ga je da ga je zastigla tolika nesreća od ljudske ruke, njega, koj je
					ljudem objema rukama dobro dijelio. Ljudi su gori nego živine. Pas koga hraniš
					čuva te, čovjek koga pomažeš ubija te. Htio se je ogradit proti svemu svijetu i
					oko cijelog kućišta i vrta podignu plot. Najviše ga je urazilo bilo da je za one
					nesreće stajao susjed Mato sa puškom kod one šljive, stajao i gotovo smiješio se
					nesreći. I jer je šljiva plotu na putu bila, uhvati Martin, kad ga je srce
					svladalo bilo, sjekiru i posiječe šljivu. Sad istom da pobjesni Pavleković. Još
					nije šljiva dvadeset i četiri sata povaljena ležala, kad ujedanput nahrupe
					nekakva gospoda u Martinovu kuću. Bijaše to neki malen, debeo gospodin od suda
					sa visokim šeširom i svežnjem pisama i suh, visok pisar, a uz njeg čovjek
					krupan, mutnih očiju, dugih brkova, nekakvo čudno brbljalo pod masnim šeširom, a
					k tomu privuče se Pavleković, gledajuć oko sebe kao divlji mačak.</p>
				<p>– 'Este vi Martin Lončarić? – viknu čovjek pod masnim šeširom.</p>
				<p>– Na službu, Martin Lončarić.</p>
				<p>– Aha! Imamo tu ptičicu – zabrblja dalje, naheriv svoj masni šešir. – No šešir
					dolje, pasja muška vjero! Ne znaš li što je sud. A?</p>
				<p>– Čujete gospodine – dignu Martin glavu – jeste li i vi od suda?</p>
				<p>– Ne – reče sudski gospodin – taj je gospodin Pavlekovićev fiškal, a imate li vi
					Martine fiškala?</p>
				<p>– Meni ne treba fiškala, ja ću se i sam braniti. Čast i poštenje slavnomu sudu,
					nego si vi, gospodine fiškale, tu pasju vjeru sami spravite u žep. Pred vami ne
					skidam šešira.</p>
				<p>– Rogo humillime[9] – nastavi fiškal, premećuć drhtavima rukama pisma – slavni
					sude da prijeđemo odmah na meritum[10] i da pođemo in faciem loci,[11] na lice
					mjesta. Moji svjedoci već čekaju i molim da se stavi u protokol njihova danguba.
					Siromašni ljudi neće, bogme, badava svjedočit.</p>
				<p>Martin gledaše gospodu u čudu, zatim će mirno:</p>
				<p>– Molim, slavna gospodo i slavni sude! Zašto ste došli? Ja nisam zvao nikakve
					komisije, nit sam komu šta kriv i dužan, van ako ste došli tražit zlotvora koj
					mi je ubio moje krave.</p>
				<p>– Kakve krave! Kakve krave! – nasmija se fiškal. – Ne pitamo mi za to, mi pitamo
					za šljivu, amice. Molim, slavni sude, iziđimo in faciem loci da čujemo
					svjedoke.</p>
				<p>– A kakve imate vi svjedoke? – zapita gospodin od suda Martina.</p>
				<p>– Gdje sam ja imao tražit svjedoke i kada? Je li meni koja Božja duša rekla da će
					komisija doći? Jesam li dobio poziv? – Sudac okrenu se pisaru, a ovaj pokazav
					list papira, reče:</p>
				<p>– Molim tu stoji crno na bijelom. Evo križa da je Martin Lončarić dobio odluku za
					ročište.</p>
				<p>– Al ja vam velim da to nije moj križ. Ja ne znam o tom ništa.</p>
				<p>Sudski gospodin i opet pogleda pisara, a ovaj će na to:</p>
				<p>– Seoski starješina primio je za Lončarića odluku.</p>
				<p>– A molim lijepo, ako je pijani starješina dobio odluku, jesam li ja? Ali
					svejedno! Ja sam pred Bogom prav i slavnomu sudu pokoran, meni ne treba svjedoka
					ni poziva. Ja sam pošten i sâm sam si svjedok.</p>
				<p>– Rogo humillime, slavni sud, da se to u protokolu konštatira. Tuženik ne ima
					svjedoka. Molim in faciem loci. Gdje je vrt, gdje je šljiva bila.</p>
				<p>– Ah – odvrati Martin – za šljivu je riječ, moj dobri susjed Mato me tuži.</p>
				<p>– I kruto! – kriknu ujedljivo Mato. – Za šljivu je riječ, za moju šljivu. Hvala
					lijepa na takovu susjedstvu. Ne dam se ja gaziti, pa ako koj ima za dva groša
					više, nije mi gospodar. Tu su gospoda od slavnoga suda. Ona će presudit kako je
					pravo.</p>
				<p>– Pokažite nam mjesto – reče sudac.</p>
				<p>Svi iziđoše k plotu na vrt gdje je posječena šljiva ležala, a za njimi dovukoše
					se plaho Janko, Mikica, Matina sestra, pa i druge seoske bake.</p>
				<p>– Rogo humillime, spectabilis domine, haec est species facti![12]</p>
				<p>– Govorite hrvatski – kriknu Martin gnjevan – da i ja razumijem, jer ide za moju
					kožu, pak se ne dam prodati.</p>
				<p>– Molim, slavni sude – nastavi fiškal tepajuć dalje – moj klijent, poštovani Mato
					Pavleković, poljodjelac iz Jelenja kuće broj 5 tuži ovoga čovjeka, Martina
					Lončarića, također poljodjelca iz Jelenja kuće broj 6, da je silovitom rukom
					posjeko šljivu koja je stajala na međašu i koju je brao moj tužitelj. Premda bi
					tuženik radi te sile imao doći i pred kriminal, ipak od dobrote moj klijent toga
					neće učiniti, već samo moli da mu Martin Lončarić plati šljivu, moj trud i
					dangubu ovih poštenih svjedoka Mikice Ribarića i Janka Pondeljka, koji će
					posvjedočiti što je u tužbi rečeno.</p>
				<p>– A šta velite vi, kume Martine? – zapita sudac.</p>
				<p>– Šta da velim, vaša milosti – odvrati Martin zapanjen – ja velim pred živim
					Bogom da je to laž. Ja sam samo jedanput prisegao u svom životu – za svoju
					pokojnu ženu, a sad vam velim pod prisegu da je to laž. Ova šljiva je moja, na
					mojoj je zemlji stajala, moji starci su ju brali, brao i ja. Pak ja da ni kriv
					ni dužan platim svoju vlastitu šljivu, da mu platim fiškala, svjedoke i biljeg?
					Jesam li lud? Ja smijem pocijepati svoju kuću na trijeske, kako ne bih svoju
					šljivu. Od dobrote me tuži moj susjed? Prokleta dobrota kad jedan drugomu pije
					krv i grabi zemlju. Lijepo su te nahuškali na me Mato, luda stara glavo! To je
					tvoja dobrota za moju dobrotu kad sam te u nesreći pridigo? Na kriminal će me
					dati taj tvoj fiškal. Dajte me, skujte me, recite mi da sam tat, razbojnik,
					grabite sve. Lijep si čovjek Mato, sram te bilo pred Bogom i slavnim sudom.</p>
				<p>– Ja s tobom neću imati posla, znaš? – odgovori jadovito Mato. – Ja sam te predao
					slavnomu sudu. Da, tvoje je pravo gdje si ga kupio, da vidimo! Misliš li ti da
					si Bog, da tebi nitko ništa ne može? Da vidimo tko je jači, sud ili ti! Ja
					velim, ter velim sto puti, ma koštalo me i zadnju ovu čohu, da je moje pravo i
					ja ne bih bio šljive dao ni za sto forinti.</p>
				<p>– Ne bojiš li se Boga Mato kad vidi da ti je sijeda glava nepoštena.</p>
				<p>– Rogo humillime! – zabrblja fiškal. – To je uvreda poštenja proti mojemu
					klijentu, molim da se to konštatira u protokolu.</p>
				<p>– Da čujemo svjedoke! – nastavi sudac mirno. – Kako se zovete vi?</p>
				<p>– Mikica Ribarić, na službu presvijetli gospodine suče, ljubim pravo i pravicu,
					ko što je Bog na nebu. Znam susjeda Lončarića, znam i susjeda Pavlekovića. Dobri
					ljudi, pošteni ljudi, ali pravo je pravo, istina je istina.</p>
				<p>– Da čujemo tvoju istinu! – planu Martin.</p>
				<p>– Čast i poštenje vam kume Lončariću, ali ne prekidajte me. Ja govorim slavnomu
					sudu, a sud je sveta stvar. Da, presvijetli gospodine suče i slavna gospodo, ja
					znam za tu šljivu i mogu potvrditi pod prisegom da ju je Mato brao.</p>
				<p>– A vi, Janko? – zapita sudac starješinu.</p>
				<p>– Jest, istina, Mato je brao – reče Janko, gleđuć u zemlju.</p>
				<p>– Ti, ti? – planu iznova Martin. – To su Matini svjedoci. Ta vucibatina koja će
					deset puti za groš priseći, komu se ne zna otkud se je ispuknuo – i ta pijanica
					tu!</p>
				<p>– Molim vašu milost – propenta Janko – ja još nisam danas ni kapi vidio. Ja znam
					što je naredba i što je slavni sud. Ja nisam kriv, ako je komu krivo, ali istina
					se mora kazati. I ja to velim kao pokorni službenik slavnoga magistrata.</p>
				<p>– Mato da je šljivu brao, Mato? – kriknu Martin.</p>
				<p>– Da, da, da! – otrese se Pavleković.</p>
				<p>– A, vjere, jest – viknu straga Matina sestra koja je dosele podnimljenih ruku
					sve nešta mrmljala – još sam ih košaricu za Božić sušila. Dabome. Martin je
					gospodin. Hoće mu se našega siromaštva. Nećete, ne!</p>
				<p>– Rogo humillime, da se to konštatira u protokolu – uspuri se fiškal.</p>
				<p>– A tko vas pita, bako – rasrdi se Martin – brali ste, jer sam vam ja dao. Brala
					su i djeca moja i Matina, brale su i guske i vrepci, a koje su šljive pale i
					ostale te je zemlja pojela. Brali smo zajedno, jer smo dobri susjedi bili, iz
					jedne čaše pili, jer nije među nama bilo ni živice ni krivice, jer nismo pitali
					je li ovo zrnce moje ili tvoje. A što je moja dobrota bila to sada sebikate, pak
					velite da je vaše pravo.</p>
				<p>– Rogo humillime – viknu fiškal dignuv ruku – da se ova vlastita priznaja
					konštatira u protokolu. Haec circumstantia est maximae gravitatis.[13] Sam je
					reko da je Mato brao.</p>
				<p>– Ta da, i nisam mu ni branio.</p>
				<p>– Dragi ljudi – prihvati sudac mirno – slušajte me! Vi ste evo od starine susjedi
					i bili ste prijatelji.</p>
				<p>– Jesmo, vaša milosti – zaleti mu se Martin u riječ – kao braća, dok se nije
					ovakova kuga među nas zakopala kao što su ovi krivi svjedoci!</p>
				<p>– Šutite Martine! – nastavi sudac. – Je li vrijedno da se pravdate tako kao
					najveći neprijatelji, ne bi li bolje bilo da živite jedan do drugoga složno i
					mirno. Pa zašto ste se povadili? Radi kukavne šljive. Dajte ljudi, pomirite se,
					šljiva neće ni Martina ni Matu zatrt.</p>
				<p>– Hvala lijepa na nauku, vaša milosti – reče Mato, komu je Mikica namignuo bio –
					al ja hoću svoje pravo i molim par suda.</p>
				<p>– Ta sad vidite sami gospodine suče – rasrdi se Martin – kako mu je srce zlo.</p>
				<p>– Rogo humillime – zakrči fiškal daljnju raspravu – fiat justitia,[14] moj
					klijent ne pristaje na nikakvu nagodu.</p>
				<p>– Nek plati, to je najbolja nagoda – viknu Matina sestra iz prikrajka, a Janko
					kimnu na to glavom.</p>
				<p>– Vi se dakle nećete nipošto pomiriti, Mato?</p>
				<p>– Hvala, neću.</p>
				<p>– Eh – viknu Martin uvrijeđen u srce – pak si uzmite sve, i šljivu, i vrt i štalu
					i kuću, kad se je već sva ljudska nesreća na meni slomila. Ja nisam ni Božjoj
					duši zla učinio, Bog mi je svjedok, a na mene ide i sud, idu i zlotvori koji su
					mi pol mojega imanja zaništili. Za mene ne ima prava kad ištem da se krivica
					kazni. Ne ima tata, vele mi, ne može se naći, a još dolaze da me globe za moje.
					Uzmite si sve, ja neću, ja neću fiškala ni suda, istina je što su vam krivi
					svjedoci govorili. Jedite si moje srce, pijte moju krv dok se ne zakopam u crnu
					zemlju da ne vidim svijeta u kom već ne ima Božje pravice. Uzmite si sve!</p>
				<p>To rekav u pol plača, mahnu seljak rukama i ode u svoju kuću.</p>
				<p>– Ti nećeš pravde – viknu fiškal smijuć se za Martinom – al hoću ja. Čekaj
					samo.</p>
				<p>– Komisija je svršena – izjavi sudac – za koj dan dobit ćete sud i vi Mato, a i
					Martin, i komu nije pravo, može prizvati na višji.</p>
				<p>Sudac odveze se sa pisarom, a fiškal i svjedoci zađoše k Pavlekoviću da popiju
					čašicu vina.</p>
				<p>Već je tih čašica i više bilo kad se Mato ujedanput svoga sina sjeti.</p>
				<p>– Gdje je Andro? – upita sestru.</p>
				<p>– Ne znam. Kad je komisija došla, otišo je srdit iz kuće. Odonda ga ne ima.</p>
				<p>– Išao je prema gradu – reče Janko – vidio sam ga na cesti.</p>
				<p>Mikica ne reče ništa, al ga ujedanput minu veselje i žeđa.</p>
				<p>Sud pozove naskoro svjedoke, pa ih i zaprisegnu. Da je Mikica na varoškoj kući
					dobio batina da nije mogo biti svjedokom, bilo se je davno zaboravilo. Martin ne
					pođe na sud i ne htjede. Duša ga je pekla, srce mu kipilo. Sud odsudi da ima
					Martin platiti šljivu, biljeg, fiškala, kočiju, svjedoke, da ima platiti svega
					samo sto forinti. Gnjevno zgnječi osudu koju bje starješina Janko na stolu
					ostavio dok je Martin na polju bio i koju mu pročita kćerka. Bilo je tu zapisano
					da može apelirat, al seljak nije išo na višji sud. Šutio je i stiskao zube,
					šutio je i nije ni pogledo čovječjeg lica van svoju jedinicu Maru, a i ona ne
					vidje od njega nego tužno lice i kad ga upita:</p>
				<p>– A što se žalostite ćaćo, što vam je došlo na srce? – odvratio bi Martin:</p>
				<p>– Ništa nije Maro!</p>
				<p>Djevojka htjede utješiti oca radeć od zore do mraka, pazeć u kući i na polju, al
					ni njoj ne bijaše lakše pri duši. Visok plot dijelio je Lončarićevu od
					Pavlekovićeve kuće, kanda su to dva razna svijeta, al kad gođ je djevojka na te
					nemile daske okom svrnula, zaigralo bi joj srce življe i bilo joj da će
					preletiti preko te ograde što su ju gnjevni oci podigli bili. Jer šta je hasne,
					svijet ima svoje zakone, al i srce ima svoje, a ti su jači neg ičija ljudska
					zapovijed, i kad se u to priprosto seljačko srce koje ne zna za ljubakanje
					gospode, koje ponajviše ni ne smije ni ne može znati za ljubav, kad u to
					priprosto srce kojim čudom padne zrnce iz kojega niče cvijet ljubavi, onda cvate
					cvijet ljepše, onda se korijen zavriježi dublje negoli to gospoda varošani u
					svojih pričicah pišu. Malo suza odsrca pada na travicu seoske cjeline, al kad
					koja padne, ne osuši se lahko, malo uzdaha čuju te zelene seoske dubrave, al kad
					tu koja duša iz dubine uzdahne, uzdah se do Boga čuje. Ljudi ne vide suza, ne
					čuju uzdaha, to je tajna svetinja duboko u srce zakopana, Bogu preporučena, od
					ljudi neslućena. Tu svetinju nosaše Mara u svome srcu koje bijaše kao čaša puna
					pelina. Nitko nije za to znao, ni otac, nitko do mladića koj joj je dušu otvorio
					bio. Al njega ne bijaše ni blizu. Sunce za suncem izvilo se od istoka, al ona ne
					vidje njegovih očiju, dan za danom je Sava šumila, al ona ne ču njegove stope,
					jutrom i večerom su ptice pjevale, al ta pjesma ne bijaše glas dragoga, sto puti
					dodirnu se vjetrić njezinih obraza da ju ohladi. Čemu da ju vjetrić ohladi, ta
					djevojačka lica ne gore od cjelova dragoga. Ne ima ga u kući, ne ima ga u selu i
					u gradu ga ne vidje bolna, bilo je kao da mu je vjetar zameo trag. Kamo je
					dospio? To Bog zna. Da l' se je iznevjerio? Nije. To se pozna po glasu; da, po
					svakoj riječi čuješ da l' je nikla iz srca ili se samo rodila na jeziku, a
					Andrijine riječi bile su sve tako istinske, kratke i jake. Šutila je, šuteć
					radila, ni da je kući pred vrata izišla. Stiskala je to svoje puno mlado srce,
					stiskala usnice, da joj tajna ostane duboko, duboko u srcu zakopana.</p>
				<p>Tužni bijahu to dani po Martina, svi ga računi prevariše, ljuto prevariše. Koliko
					je on toga smišljao, zasnovao bio. Radio je kao mrav, kupio kao pčela, a opet ne
					bijaše čovjek tvrda srca, to je svaka Božja duša u selu znala, za to se je čulo
					i dalje od sela, pače u gradu. A što se tako kini i brine, zapitao bi ovaj ili
					onaj. I nije li ludo da čovjek pod stare dane stiska, da se ne plaši zle godine,
					mjesto da miruje u zapećku? Treba li mu te muke, ta mogao bi živjeti da i ne
					baci zrna u zemlju, ne bi on ma i besposlen gladovao do groba. Da, pitaju ljudi,
					pitaju i za ovo i za ono i koješta ne razumiju, jer su to tihe, čudne tajne, u
					srcu zakopane; a tko ne ima srcu ključa, taj neće razumiti tajne. Rano se je
					Martin oženio bio; onda još nisu domaćih ljudi zvali u soldate, onda su uzimali
					samo bitange kojim se nije znalo za krov. I to Bog zna da si je ženu uzeo od
					srca. Bila je mlada i radina da se je svijet čudio kako se u kući okreće i ništa
					na kvar ne meće. Tako su muž i žena lijepo i složno stanovali pod jednim krovom,
					a s njima ona tiha sreća koja ne pita za svijet, koja igra u srcu, kao onaj
					skromni plamečak na ognjištu za duge zimne večeri. Jedna ih je samo nevolja
					trla, velika nevolja za muževo brižno oko, za ženino mehko srce. Nisu, pa nisu
					mogli imati djece, a to je zlo. Jer muž i žena to je ionako samo ime, to jest i
					nije, ako roda ne donese pod krov nešta trećega, što je muževo i ženino, ono
					malo treće, što muža ručicom hvata i trza za brkove, što se tepajuć zaliće u
					slatka majčina prsa – to vam je dijete. Po djetetu istom postaje muž mužem, žena
					ženom, to ih veže kanda si im duše lancima skovao, to je istom pečat prave
					domaće sreće. A toga nije bilo. Nikad ne bi legli, nikad osvanuli, a da nisu
					klekli i klečeć Bogu se vruće pomolili da im da porod od srca. Da, često bi
					ljudi opazili Martinovu ženu gdje se u crkvi na golih koljenih vuče oko velikog
					oltara, pa bi si prišapnuli: »Teško se kaje Martinova žena, bit će da je velika
					grešnica!« Ta svijet vazda rado naslućuje na zlo. Deset jalovih ljeta uminu, a
					deseto donese Božjeg blagoslova, žena porodi djevojku koju okrstiše Marom, jer
					je upravo na Veliku Gospu svijet ugledala bila. Ele, tu radost da ste vidjeli,
					sve je zvonilo i igralo, kao da se caru rodila kći. Nu jedva je pop otišo bio od
					krštenja, eto se povratio na pokop. Zlo je kad žena u zrelih danih porodi prvo
					čedo; jedna joj noga u grobu stoji, veli svijet. Martinova žena ne preboli
					babinja, na punoj sreći zateče ju smrt, a tako ostavi bijednomu Martinu na rukuh
					živu priliku svoju, malu crnooku Maricu. Jedno mu je sreća dala, drugo nesreća
					otela, takva je zavidna sudbina. Od onog dana postajaše Martin sve trezniji.
					Odbijao se je od svijeta, al ne zatvori srca svoga. Onaj mali crvić, ona mala
					crnooka curica bijaše mu briga i sreća, za nju je živio, za nju radio, za nju
					disao, sve je sebi otkidao, sve snesao Mari, kao što lasta nosi mladim hrane iz
					svega svijeta, ne mareć za vlastiti glad. To bijaše Martinova tajna nepojmiva
					tomu svijetu. Vidiš starče, znao bi kadšto misliti, djevojka raste; pridržat je
					nećeš, to si izbij iz glave. Narav traži svoje, milo traži drago. Još godina,
					dvije, pa će snuboci pokucat na vrata i pitat za Maru. A ako djevojka rekne: Da!
					Mogu li ja reći: Ne! Ta čemu? Za svadbu se ne bojim, kuća je, hvala Bogu, puna.
					Neka si ide po srcu, a što imam, to joj rado dam. Ta za koga sam radio? I mojoj
					pokojnoj, Bog joj dao radost nebesku, bit će lakše kad joj se kći sretno udomi.
					Njoj se odužiti moram.</p>
				<p>Tako je računao Martin, al čovjek veli, a Bog dijeli. Huda mu sreća pokuca na
					vrata, zlopaka ruka zaništi mu pol imanja, gnjev i bol rad napasti od zlog
					susjeda otrovaše mu srce. Bilo mu je tijesno kao nikad i u duši i u kesi, jer
					ako se i nije naslanjao na prosjački štap, seljački novci teku iz kese u
					gospodarstvo, a od kamena ne možeš škude kovati, od crne zemlje ne možeš kruha
					peći. Zemlja je zemlja, tvrda, rodi i ne rodi, novac ostaje novac i po kiši i po
					suncu, i ne treba na nj kokoši nasadit da se plodi i raste. S toga se Martin
					nikako utješiti nije mogao. Propasti neću, reče si, al zadužit bi se morao, kako
					me je nesreća zasjekla. To ga je peklo, jer on za života nije od nikoga ni
					krajcare uzajmio bio, a nekako mu se nepošteno činilo da uzme na svoje zemlje
					tuđih novaca. Marino očinstvo svakako je okrnjeno bilo.</p>
				<p>Martin hodao je po svom gospodarstvu kao izgubljena ovca, ni ne videći da se
					njegovoj kćeri oči rose od suza, da joj lice blijedi, pa ako bi kadšto spetio na
					njezinu licu biljeg tuge, uzeo je to neveselje na račun vlastite nesreće.
					Trebalo mu je novaca, a bilo ga je nekako stid zatražit od nekoga zajam, nije
					pače ni znao od koga da traži, kako da traži. Uto uđe jedne nedjelje nekakov
					gospodin u njegovu kuću. Bijaše odjeven finim gospodskim odijelom, imao je na
					ruci puno prstenja, a oko vrata debeo zlatan lanac. Lice bijaše mu fino, brci
					uzvinuti, smiješio se slatko, a vladao glatko. Stupiv u Martinovo dvorište,
					zapita slugu: »Je li to kuća Martina Lončarića«, i kad mu sluga odvrati da jest,
					upita za gospodara, na što sluga mahnu rukom prema kući. Stranac nađe zbilja
					seljaka u sobi gdje sjedi sam za stolom i gleda zamišljeno kroz prozor.</p>
				<p>– Dobar dan, dragi kume Martine! – pozdravi ga stranac.</p>
				<p>– Da Bog da, gospodine! – odzdravi Martin plaho, dignuv se. Seljak se je nemalo
					čudio kako ga gospodin, kojega u životu vidio nije, toli prijazno pozdravlja
					kanda je već Bog zna koliko posla š njim imao.</p>
				<p>– Sjednite, sjednite, dragi Martine – produži stranac – i pustite da i ja malo
					sjednem, jer sam umoran.</p>
				<p>– Molim vaše gospodstvo – reče seljak svejednako stojeć kad se je stranac već
					spustio bio na stolicu – meni je velika čast!</p>
				<p>– Sjednite, molim vas, dragi kume – nutkaše ga stranac – ili ću otić.</p>
				<p>– Eh, kad je baš volja vašega gospodstva – pokloni se seljak i sjednu.</p>
				<p>– Dođoh upravo slučajno u vašu kuću, al za vaše ime znam. Tko ne bi za Martina
					Lončarića u gradu znao? Ja sam inžinir, čovjek koj mjeri, pute popravlja,
					željeznice i mostove gradi.</p>
				<p>– Ah! – začudi se seljak.</p>
				<p>– Da, da, dragi kume Martine! Mene su gospoda od vlade poslala da vidim kako pri
					vas u Jelenju stoji.</p>
				<p>– Ne stoji dobro, vaša milosti.</p>
				<p>– Vidio sam, vidio, žalibože – potvrdi mjernik. – Tužba je da se kod vas ništa ne
					radi, da vam putevi ništa ne valjaju, da vam Sava grabi sav prirod.</p>
				<p>– Da, da, istina je.</p>
				<p>– Eto, to i sami vidite, dragi kume. Eh, da je malo brige, Bože, Bože, kakvo bi
					moglo vaše selo biti, ne bi se trebalo grada sramiti.</p>
				<p>– Da, bogme, da je brige, vaše gospodstvo.</p>
				<p>– Ja ću vladi sve to napisati, reći ću što se mora načiniti da Jelenjanom bolje
					bude.</p>
				<p>– Eh, to je lijepo vaša milosti da se koja poštena duša za nas brine.</p>
				<p>– I kruto. Ponajprije mora se iz grada načiniti pošten put. Mlake se moraju
					zasipati, cesta pošteno navoziti, s desna i lijeva jame iskopati i drveće
					zasaditi. Onaj nesretni drveni most mora se baciti, pa ćemo načiniti most od
					kamena.</p>
				<p>– Eh, to bi dobro bilo.</p>
				<p>– Da, al nije to dosta. Najveće zlo vam je Sava, ta nesretna voda koja se
					zadijeva i ovdje i ondje, odnese čas ovomu čas onomu siromaku koj komad zemlje,
					a otplahne i sijeno i snoplje, da je Bogu plakati.</p>
				<p>– Istina je.</p>
				<p>– Vidite, dragi Martine, toga više biti neće, neće više Sava amo-tamo krivudati
					kao pijanac po cesti, već mora ravno po žici teći i ne smije u ničiju zemlju
					dirati. Ja sam to izmjerio, pak neće se dogodine štuke pasti gdje su se preklani
					krave pasle.</p>
				<p>– Eh, lijepo, lijepo! – nasmjehnu se seljak nešto nepovjerljivo.</p>
				<p>– Je l', dragi kume Martine! Vidite da pravo govorim. Da, uz cijelu Savu načinit
					ćemo nasip od tesana kamena. To će biti milota. Pak i za vaš pašnjak biti će
					bolje. Šta imate sad? Šta su vam varoška gospoda dala, pijesak i prudinu. Hvala
					lijepa, tu ne raste trava. Gledao sam ja to. Lijepo su vas namađarili, Bog im
					oprostio taj grijeh. Nu i to se da popraviti. Da, da, ta varoška gospoda, to su
					fini ljudi. Ja ne bih hotio pod njimi biti.</p>
				<p>– Da pod kim, vaše gospodstvo?</p>
				<p>– Pa još pitate? Pod drugimi, Bog vas vidio.</p>
				<p>Seljak ne odvrati ništa.</p>
				<p>– Nu recite mi po duši, nije li lijepo što sam reko?</p>
				<p>– Jest.</p>
				<p>– Svega toga može biti, samo ako je vaša dobra volja. Pa to je moglo odavna biti.
					Ali šta? Pitaju oni u gradu, gdje seljaka rana peče. U gradu da ziđu velike
					kuće, sade ruže i drveće, da gospoda lijepo pod hladom šetati mogu, u gradu mora
					svaka ulica taracana biti kao crkva, samo da gospodu noge ne bole i da si
					gospoda svoje kese puniti mogu, dok se vi u blatu davite i u vodi topite; u
					gradu moraju po noći lampe goriti kao da je dan, dok ovdje ni prsta pred nosom
					ne vidite. Je l' to pravo, je l' pošteno? Zašto kvragu plaća seljak porez? Je l'
					ta zadnja forintača što ju u gradsku kasu nosi, gora od gospodske? Zar siromašni
					seljak ne ima prava tražit isto što i gospoda? Nije li najveća grehota da si za
					seljačke novce gospoda ruže sade, a seljak ne ima ni glavice zelja, šta? Nu
					govorite kume Martine, kako vam se vidi što sam vam reko! Vi ste, kako čujem,
					najpametniji, najpošteniji čovjek u selu.</p>
				<p>Seljak slušaše nenadanog gosta pozorno, na njegov upit počesa se malo za uhom, pa
					će odvratit:</p>
				<p>– A molim vaše gospodstvo, tko će nam navoziti put?</p>
				<p>– Eh, mi, mi! – odgovori ponešto u neprilici stranac.</p>
				<p>– Tko, molim?</p>
				<p>– Nu vlada i njezini ljudi.</p>
				<p>– A tko će onaj most od kamena načinit?</p>
				<p>– Opet mi.</p>
				<p>– Ah! Valjda ćete i vi onaj savski nasip podignuti?</p>
				<p>– Dakako.</p>
				<p>– To je čudno – zaklima seljak glavom – ta onaj put pravili su si Jelenjani od
					starine sami, jer je to poljski put, a nije općinski. Gradska su gospoda dosta
					naše seljake na to tjerali i grozili im se, davali su nam i tučena kamena, al
					da, da nije naš starješina takova pijanica i lijenčina da prigleda bolje posao,
					bio bi put odavna navožen, al ovako naš Jelenjanin prokune samo sve svece kad mu
					se kolo u jami slomi. Pa sad hoće sama vlada od dobrote za Jelenjane načiniti
					put. I pašnjaka imamo hvala Bogu dosta, samo da svaki seljak ne pušta i tuđe
					blago na pašu. Lijepo smo mi prodali Primorcu pijeska, šljunka i košaračem
					šiblja od zemlje što su nam ga varoška gospoda odrezala, ali pijani starješina
					pokupio je novce i zatepo ih sa svoja dva-tri druga koji su tobož odbornici, a
					od svega toga ne ima selo koristi.</p>
				<p>– A tko je kriv da vam je starješina takov? Nisu li gradska gospoda?</p>
				<p>– Vjere, nisu. Ne da se nitko bolji na starješinstvo. Kad se čovjek te službe
					primi, pođe mu gospodarstvo po zlu. Pri svakom je krštenju, proštenju, pri
					snubocih, svatovih, karminah i tako potrati svoje vrijeme. Takova je to kod nas
					navada. I Janko se tako propio. Htjela su ga gospoda otjerati, snubili i ovoga i
					onoga, a i mene; ali nitko se ne da, velim vam. Janko ima ženu, mater i petero
					djece i dugo je već starješina, pa su mu se gospoda smilovala. Tako je to s tim
					pašnjakom. Savu ćete nam popravit. Da bi Bog dao! Koliko smo za to molili. Ali
					mi je moj pokojni otac pripovijedao da su već onda nekakovi carski inžiniri
					dolazili mjeriti Savu, a bilo je toga i za moje pameti. Da začudo dolaze gospoda
					samo onda mjeriti kad treba birat za sabor ili magistrat. Zašto samo onda misle
					na Savu? Vidio sam kako su to lijepo naslikali i modrom i crvenom farbom, al je
					Sava samo na papiru dobra bila, uistinu nas je plijenila kao i prije, a mi ne
					stanujemo na papiru, nego na zemlji i bili bi davno poginuli da nam varoška
					gospoda nisu davala sijena i novaca kad nas je Sava poplavila. To je sve tako
					kao kad komu gladnomu pokažete namaljana pečena kopuna. Od toga ne nasiti se
					nitko. Mnogo se plaća istinabog poreza, ali to nije gradsko, to dobiva
					financija. Tu nisu gospoda kriva.</p>
				<p>– Nu sad će sve bolje biti, vjerujte mi! – reče stranac.</p>
				<p>– Čast i poštenje vašemu gospodstvu! Al ja – ja – Bog i duša, ne vjerujem.</p>
				<p>– Ta birat ćemo novu, bolju gospodu u gradu.</p>
				<p>– Znam.</p>
				<p>– Vi znate. Pak?</p>
				<p>– Novu, možebit! Bolju? Bog zna. Vidite, ja po svojoj prostoj pameti ovako sudim:
					Prije je sukno trajalo za oca, sina i unuka, sada se viče: To je bolje, jeftino,
					novo sukno, a za tri dana moraš ga krpat. Zalazili su u naše selo kojekakvi
					pisari i mešetari kad je birati trebalo, pak se je točilo i peklo kao da je
					gospodin Bog otvorio krčmu. Vikalo se: »Nećete plaćati poreza! Sadit ćete
					slobodno duhan!« Živilo se tri dana na Božji račun, a zalupane su glave mislile
					da će to proštenje trajati do sudnjega dana i povjerovale da su sve te bajke
					živa istina. Al došo je vrag po svoje. Skupo su platili taj gulaš, to vino. Nisu
					plaćali poreza, sadili su duhan, pa su im vojnici došli na egzekuciju, a
					financijeri iščupali su im duhan, pa ih plijenili. Na, to vam je, tako vam je.
					Ja samo vjerujem što vidim, jer je riječ jeftina, i kad kaputaš skine pred
					seljakom šešir, bojim se da će gospodin seljaka prevariti... Bez zamjere, to je
					moje mišljenje.</p>
				<p>– Joj, joj, dragi Martine, ali ste tvrde glave, pravi nevjerovani Toma. Bit će
					nova gospoda bolja, bit će. Vidit ćete odmah da vam ne farbam. Vi ste tu u selu,
					pak ne znate što među gospodom u gradu biva.</p>
				<p>– Ne boli me za to glava. Ja se u te mudrije ne razumijem.</p>
				<p>– Pak čujte, dragi Martine! Vas je snašlo veliko zlo, poginula vam je marva.</p>
				<p>– Ubili ju, gospodine, zlotvori.</p>
				<p>– Dobro. Vi ste izgubili parnicu proti susjedu i morate platiti trošak.</p>
				<p>– Bog mu oprosti taj grijeh.</p>
				<p>– E grijeh, grijeh, al morat ćete platit.</p>
				<p>– Znam.</p>
				<p>– Vi ste još i poreza dužni za pol godine!</p>
				<p>– Eh, vaše gospodstvo puno toga zna kad se za mene toliko brine.</p>
				<p>– Kad ste dobri. Vidite, mi bi vam pomogli da se iskopate iz toga zla.</p>
				<p>– Kako?</p>
				<p>– Dobit ćete sto forinti na ruku. To vam dakako nije dosta za krave. Priskrbit
					ćemo vam trista forinti na mjenicu.</p>
				<p>– To je onaj dugi, uski papir, je l'?</p>
				<p>– Da. A za porez ne bojte se. Mi ćemo već gledat da vas pričekaju.</p>
				<p>– Zašto, molim, da se meni nepoznatu čovjeku dijeli toliko milosti?</p>
				<p>– Budite vi samo naš. Vas slušaju seljaci. Predobijte ih za nas da našu novu
					gospodu izaberu, vidjet ćete kakav će to život biti. No jeste li me
					razumjeli?</p>
				<p>– Jesam, hvala Bogu!</p>
				<p>– Pa? Sad nam valjda vjerujete?</p>
				<p>– Hvala na tolikoj milosti, ne vjerujem.</p>
				<p>– I nećete s nami.</p>
				<p>– Neću.</p>
				<p>– Ta kako?</p>
				<p>Seljak pogleda gospodinu u brk i reče mirno:</p>
				<p>– Jer sam magistratskoj gospodi riječ dao da ću opet za njih biti.</p>
				<p>– Šta je za to? Ta vi ne kazujete kod izbora na usta za koga ste, već samo bacite
					svoj glas na papiru u škrinjicu. Toga ne vidi nitko.</p>
				<p>– Vidi Bog, vaše gospodstvo. Ne, toga još nije čovjek od mene doživio da koga
					poljubim u lice, a straga ga lupim batinom. Tako rade Cigani i možda nekoja
					gospoda. Ako je na mene došlo da mi novaca treba, opet ne prodajem svojega
					poštenja i ne dam se kupiti. Zlo je na mene došlo, istina je, budi Božja volja.
					Nevolja me stiska, al svaka je nevolja za vremena. Ta ja se ne bih ufao doći u
					grad, niti izići pred ova moja vrata da drukčije govorim i drukčije radim. Ako
					ste seljaku dobri, ako vam je toliko do našega siromaškoga Jelenja stalo, a vi
					činite dobro i bez našega glasa. Ta vi ste kod vlade, vi možete sve, pak dobro
					djelo ne pita za plaću, a ima ljudi da će svojega bližnjega od same ljubavi toli
					jako grliti da ga pritom i zaguše. Načinite nam taj put, taj most, taj nasip pri
					Savi kako ste lijepo na papiru napravili, onda ćemo istom vidjeti da ste dobra
					gospoda, a za vaše vam novce hvala!</p>
				<p>– Dakle nikako? – zapita stranac razjaren.</p>
				<p>– Nikako – odvrati seljak.</p>
				<p>– Pazite se, kume Martine! Moglo bi još gore biti po vas.</p>
				<p>– Ako Bog hoće, da! Ja se samo Boga bojim.</p>
				<p>– Bogme imaju i ljudi jakosti.</p>
				<p>– Zle jakosti? Znam. Zatrli su blago.</p>
				<p>– Pazite se, Martine! – dignu stranac prst.</p>
				<p>– Eh, vaše gospodstvo! U jednom selu se groze, u drugom se ne boje; a ja se zovem
					Martin Lončarić, na vašu službu i ovo je moja kuća.</p>
				<p>– Dobro, dobro! Vidit ćete! – viknu stranac i pođe k vratima.</p>
				<p>– Da, ondje su vrata! To zna inžinir najbolje. Lahku noć želim vašemu
					gospodstvu.</p>
				<p>Luka dozna da je Martin vrlo lijepo otpravio pred vrata gospodina tobožnjeg
					mjernika koj ga je došao snubit za izbor. Njemu je to donekle pravo bilo, jer je
					slutio da Martinu treba novaca. Sve to dokaza prosjak pisaru, a ovaj
					odgovori:</p>
				<p>– Čekaj, doći će sunce pred naša vrata. Luka, pusti ti samo mene.</p>
				<p>– Šta ti se opet vrti po glavi, grešna dušo?</p>
				<p>– Eh sveče! Ja toga tebi neću reć.</p>
				<p>– Ti obećaješ i obećaješ, a ja ne vidim po mene nikakove sreće. Ti tvoji računi
					ili nisu čisti ili su krivi. Čuješ, meni se neće više čekati, ja idem ravno k
					Martinu ili k Mari.</p>
				<p>– Idi, idi – nasmija se pisar – dobro, ja neću ništa dirati. Idi, al evo moje
					glave, Martin će te na polje bacit. Jesi li poludio? Taj tvrdi seljak još se
					nije smekšao. Nije li otpravio korteša koj mu je htio na mjenicu uzajmiti
					novaca, a mjenicu tebi prodati da ga šarafiti možeš. Badava je pokucao na
					Martinova vrata. Ali ti velim da je Marin otac u neprilici. Ja znam da traži
					novaca i da ih nije dobio. Lud je, ne razumije se u posao, ne zna gdje tražiti
					treba, stidi se luđak.</p>
				<p>– Ah, traži, veliš?</p>
				<p>– Da, bome. Zato ne budi lud, ne odaj se prije vremena. Vrebaj samo. Ja ću jamu
					kopati u koju Martin pasti mora, a ti ga možeš onda uhvatit. Istom kad bude u
					tvojih nokti, možeš mu reći što si namislio. Sada bi sve pokvario. Zato se
					čuvaj. S jedne strane nije išlo, ići će s druge.</p>
				<p>Luka pogleda ispod oka pisara, al je Mikica toli prostodušno i jasno govorio da
					Luka nije već sumnjao o njegovu prijateljstvu, te ga nije više pitao što
					snuje.</p>
				<p>– Dobro je – reče – budi po tvojem.</p>
				<p>– No to je od tebe pametno. Seljake utužio sam sve – nastavi pisar – svi su
					odsuđeni, ja imam u žepu sve osude. Ala su popareni bili.</p>
				<p>– Znam – potvrdi Luka – već ih je bilo pet-šest kod mene da ih pričekam.</p>
				<p>– A ti?</p>
				<p>– Ja nisam reko: da, a nisam ni rekao: ne. Kad svršimo svoj posao, onda ćemo ih
					pograbit kao lisica kokoš.</p>
				<p>– Čuješ, Luka – upita pisar lukavo – ta gospoda ne plaćaju bogzna koliko. Piti se
					može, da, al za dvije-tri kapljice nije se bogami vrijedno truditi i mučiti.</p>
				<p>– Ti si uvijek gladan i žedan – odgovori mu prosjak zlovoljno. – Nisam li ti već
					dao novaca?</p>
				<p>– Šta si dao? Tri puta deset, a jedanput pet forinti kapare, svega skupa trideset
					i pet. Tih prnjavih nekoliko grošića može čovjek na prste sračunat, a ti si reko
					da će toga biti kao blata.</p>
				<p>– Muč gavrane! – odreza mu prosjak. – Misliš li da ćeš ti sve sam pojesti. Ne ima
					li trideset drugih ljudi koji mi pod nos pružaju dlan, ne treba li starješini
					začepiti usta? Svi ti ljudi imaju pri izboru glas, a ti ga ne imaš.</p>
				<p>– Oho! A nosi li milostivi gospodin Luka svoj votum u svojoj prosjačkoj
					torbi?</p>
				<p>– Nosi ga, imat će ga – a ti nikad – rasrdi se Luka.</p>
				<p>Pisar trznu se od ljutosti i htjede već planuti, al se predomisli i reče posve
					mirno:</p>
				<p>– No, no! Dobro, imat ćeš ga! Ja sam samo pitati htio, hoće li još koj grošić
					dobre ruke pasti.</p>
				<p>– Hoće – reče prosjak mrko – ne boj se za svoj trud. Idi, ne zabadaj se uvijek u
					me. Al što pitaš za to. Nisam li ti prije tri dana dao deset forinti?</p>
				<p>– Jesi.</p>
				<p>– Pa gdje su ti?</p>
				<p>– Eh! Po zraku lete, kume moj! Vrag zna, ti novci tope se na mojoj ruci kao
					snijeg.</p>
				<p>– A na što vraga? Ne piješ li badava u krčmi?</p>
				<p>– Pijem, hvala Bogu, ali nije to ugodno kad si uvijek privezan na jednu krčmu kao
					pas na lancu. Bio sam u gradu. Pa znaš – eh! Ha, ha, ha! Katkad se čovjeku hoće
					gospoštine.</p>
				<p>– Niti haljine si nisi kupio.</p>
				<p>– Nisam – nasmija se pisar pogledav svoj prnjavi kaputić – čemu na to novce
					trošit? Što ne ide u grlo, za to čovjek i ne zna.</p>
				<p>– Ti ćeš do groba ostat kakav si sad.</p>
				<p>– Ah, to je opet istina. Iz te kože nikamo i nikud. Meni je suđeno. Pusti me, ne
					trudi se. Daj mi samo koju forintu, treba mi toga.</p>
				<p>– Zašto?</p>
				<p>– Ne pitaj me. Treba mi. Pak je onako za tvoj posao.</p>
				<p>– Na – reče prosjak izvadiv petaču – jedi! Al mi ne dođi skoro, meni treba krme i
					za drugu živinu.</p>
				<p>Pisar strpa novce u žep i pogleda postrance na smotak banaka što ga je Luka u
					ruci držao i oči mu se nekako čudno zakrijesiše, al Luka stavi ih brzo u torbu,
					rekav: »Zbogom«, okrenu pisaru leđa i ode hrlo.</p>
				<p>Mikica nasmiješi se zlorado i šapnu:</p>
				<p>– Pazi kume! Da ne budeš ti gavranom krma, da ne budem ja ona živina koja će se
					tvojom krmom hraniti! Razumijem ja finoga Luku. Jednu forintu daje meni, a devet
					ih drži za sebe, jer mu treba kućicu kupit. Da, da. Čuvaj samo lijepe grošiće,
					naći će se tkogođ koj će ih potrošiti.</p>
			</div>
			<div type="chapter">
				<head>VIII.</head>
				<p>Bijaše lijep proljetan dan, nedjelja. Sve voćke, sve živice i grmlje u selu i oko
					sela bilo je posulo bijelo i rumeno cvijeće, sve se je zelenilo, sve trepilo od
					života. I one kukavne seoske kuće bijahu prijatnije, jer ih je napol zaklanjalo
					živo zeleno lišće i one grbave ograde ne bijahu toli ružne, jer su po njih
					skakali i lepršali vrapci, strnatke i vrane. A i narod bijaše čist u bijelo
					odjeven, ta sveta je nedjelja. Štoviše, po selu kipio je pun život, kliktalo je
					veselje kakvoga Jelenjani jošte ne vidješe. Sav je svijet izišo iz kuće da se
					nagleda toga čuda, sve je vrvilo k samotnoj krčmi gdje su guslači seljaci iz
					Stupnika vragometno gudili sjedeć na bačvah pred kućom. U kolo naokolo bješe se
					razredili mladići i djevojke, gleđuć željnim okom u sredinu gdje su se dvije-tri
					djevojke vrtile oko momaka da im je prah ispod peta vrcao. Naherena šešira
					stajahu momci pušeć dugoljaste talijanske cigare imajuć slamku za uhom. Pa se
					ispuče jedan, ispuče drugi i uhvati i ovu i onu za ruku. Nešta se mlade nećkale,
					kanda im se tobože neće, al se napokon odsrca nasmjehnuše i za časak zavrtiše ih
					mladići u kolu, tapkajuć nogama najprije sitno, polagano, pak brže i brže, a
					najzad bijesno, mahnito, da se je selo oko njih okretalo, i bilo je cike i vike,
					huke i buke. Vrtilo se to i jujukalo odsrca do volje i preko volje. Nad krčmom
					vijala se velika zastava, uz krčmu stajaše velik lagav. Vino je teklo i teklo
					bez kraja i konca, teklo bez plaće za dobri veseli narod. Uz krčmu plamtile
					četiri velike vatre. Tu se vrtila hitro četiri žuta velika krmka na ražnju, tu
					je kipilo u velikih kotlovih papreno meso. Naokolo stajahu pune košare bijela
					kruha, koga je volja, nek si ga nosi. Psi iz cijeloga sela sjatili se amo da i
					oni ugrabe masna plijena il bar golu kost. A u krčmi je istom grmilo. Tu se je
					tiskala svjetina po sobi kao o kakovu proštenju, stol do stola, klup do klupe,
					seljak do seljaka. Puni su vrčevi, nikada prazni, jer što grlo popije, to
					krčmarica opet iznova nalije. Stoji žamor i vika, stoji zveka i cika, a pokadšto
					pukne vani puška da se kuća trese. Narod se veseli, dobri taj narod. Kako mu se
					lica žare, kako mu srce igra! Pilo se pilo, nije se brojilo kapljice, nije se
					vadilo novaca, danas se troši bez računa ko u raju. Ej, to je dan! Šta je Božić,
					šta je Vazam, šta proštenje il svadba! Ništa! Dobro je, veselo! I uvijek mora
					dobro bit, uvijek veselo! Živila gospoda koja su to dala! To su dobra gospoda,
					naša gospoda! Njih ćemo birat! Složno dječaci! Ne treba nam starih! Dost su se
					naše muke najeli, naše krvi napili. Nova gospoda sve nam nose u kuću, stara sve
					iz kuće. Pametno ljudi! Da, da, sad smo mi gospodari, mi u čohi, sad mi možemo
					pitat: Aj! Pošto je slavni magistrat koj nam uzimlje porez i daće, koj nas tjera
					da navozimo puteve, koj nam otimlje našu djecu u soldate, a daje u kuću tuđe
					soldate. Nećemo, nećemo tako! Nećemo stare gospode, nova su naša!</p>
				<p>Danas dogovara se narod u Jelenju koga da bira. Tako je urečeno, zato vije se nad
					općinskom kućom zastava. Svi su gotovo seljaci došli do krčme, samo Martina
					nije. Pošo je u grad da traži novaca, pa da je i osto u selu, ne bi on bio došo
					do krčme, jer Martin, govorahu seljaci: nije naš. Al zato je došao Mato. Eno
					sjedi u kutu za stolom, podupro je laktima glavu, pije pa se smije, žari se od
					veselja i vina, žari se od ljutosti na svoga sina. Oko njega sjatilo se klupko
					seljaka i sluša ga vjerno kako buči i šakom po stolu lupa. Do njega sjedi pisar,
					inače kukavica i plah, jer se boji magistratskih batina, danas začudo junak,
					goropadnik. Naherio je šešir na lijevo uho, doljnu usnicu promako nad gornju, a
					tanka cigara uzdigla mu se ponosito uz nos. Lice mu cvate, Bože moj, kao
					pelinovo vino. Danas je njegov dan, njegov Božić, kad se sve mota i miješa, kad
					se žive bez krajcare. Pred vratima sjedi Luka. Je l' prosjak, nije li, pita se
					svijet. Počešljan je, obrijan, bijela mu je rubina, cijeli opanci, a na glavi
					novcat šešir. Malo govori, al gleda amo, gleda tamo, broji seljake, vreba je li
					koj njegov dužnik izosto, jer je svima zapovjedio da dođu. Starješine Janka ne
					ima u tom kolu; već on sjedi pred onom malom krčmicom kod Kranjca na kraju sela,
					sjedi sam i gleda željnim očima k velikoj krčmi gdje se svijet pripravlja na
					izbor i pije. Boli ga duša da ne smije i on onamo poći, al ne smije, jer je
					magistratski čovjek. Još sjede stara gospoda na vijećnici i Bog zna hoće li nova
					doći.</p>
				<p>– Nu nećete li vi onamo, kume Bolto – zapita starješina Kranjca. – Ti se tamo
					kruto vesele.</p>
				<p>– Nek se vesele, ne idem – odreza Kranjac mrko – imam svojega vina. Šta će ondje
					napravit? Svijet će popravit, sreću donijeti? Hoće vraga. Zabolit će koga-toga
					glava. Rađe da sjede kod kuće, da se brinu za svoje poslove i prištede koju
					krajcaru za stare dane.</p>
				<p>– Istina, istina! – potvrdi starješina. – Reko sam im ja da su poludili, da treba
					slušati gospodu i pokoran biti poglavarstvu, ali su oni kao plahi konji kad se
					otrgnu od ruda. E, takav je svijet kume Bolto, takav je svijet.</p>
				<p>– Još polić, kume Janko? – zapita Kranjac videć da je Jankova boca prazna.</p>
				<p>– Eh, pa dajte uime Božje! Kad je nedjelja, može si čovjek još koju čašicu
					priuštiti.</p>
				<p>Bolto donese vino i sjednu na klup do starješine, koj mu ponudi čašicu:</p>
				<p>– Pijmo mi, Bolto, za našu gospodu! Mi smo naši! Pravo ste rekli! Ti će svijet
					popravit! Ti će skinut porez i soldate. Ja sam varoški službenik, ja sam za
					staru gospodu.</p>
				<p>– Ja se za sve to ne brinem, već gledam za svojim poslom. Sjedio ovaj ili onaj na
					varoškoj kući, samo da je prav. Ja i ne idem birat. Svoj porez, svoju daću
					plaćam, pa nikomu ništa!</p>
				<p>– To ste pametno rekli, kume, nikomu ništa! – potvrdi Janko. – Bog nas poživio!
					Eh, mi smo stari, mi se znamo. Ali onamo ne bih išao, ne bi pod živu glavu. I
					vino ne valja, prava kiselica. Vaše da, čast i poštenje!</p>
				<p>Dok je vrijedni starješina tako hvalio Boltino vino, junačio se Mato u drugoj
					krčmi silno:</p>
				<p>– Da, da! Martina ne ima! Pa da, on je pametniji, on je gospodin, mi smo glupa
					živina! Na čast mu njegovo gospodstvo, nam neće zapovijedati. Ja sam mu pokazao
					da i njemu gospodara ima.</p>
				<p>– Umhu! – izmuca smiješeć se Mikica.</p>
				<p>– Jesi li mu fiškala poslo na vrat – zapita seljak Grga – je l' ga je prešao?</p>
				<p>– Umhu! – ponovi Mikica potvrđujuć glavom.</p>
				<p>– Dajte mi mira! – kriknu Mato. – Ne govorite mi o tom fiškalu. Mene je Martin
					uvrijedio u srce, al mal da se nisam za tu komisiju pokajao.</p>
				<p>– Šta je, šta je? – zapita Stjepan.</p>
				<p>– Oplijenio je Martina da su mu suze išle na oči, al mislite li da sam ja
					krajcaru dobio za svoju šljivu. Što je Martin platio, to je fiškal pojio. Sad
					imam šljivu.</p>
				<p>– Svoje pravo imaš! – opazi Mikica.</p>
				<p>– A bijes te jašio s tim mojim pravom. Pokaži mi ga, gdje je?</p>
				<p>– Toga ti ne razumiješ. To stoji tako u zakonu.</p>
				<p>– Hvala Bogu da ne znam čitati – nasmija se Grga – ja bih taj zakon spalio.</p>
				<p>– Da, da! Za svakoga od nas imaju gospoda drugi paragraf, al nijedan nas ne
					gladi.</p>
				<p>– Ludi ste svi skupa – razjari se pisar – nego zašto sjedimo danas ovdje? Da si
					popravimo što je zlo. Stari paragrafi istina ne valjaju, al nova gospoda
					napravit će bolje zakone.</p>
				<p>– Hm – nasmjehnu se Grga – Bog zna hoće li!</p>
				<p>– Ti si luda – planu pisar – kad ti ja kažem, mora biti istina. Ja sam pismen
					čovjek. Al čuj, čuj! Kola idu. Eh, to su naša gospoda. No sad ćete sami
					čuti.</p>
				<p>Za to vrijeme letila su brza štajerska kola prema selu, a na njih dva čovjeka.
					Jedan bijaše onaj glasoviti Matin fiškal, a drugi, koj je konje tjerao, okrupan
					u crno obučen bradat čovjek. Lice bilo mu je krupno, crte surove, gledao je mrko
					ispod svoje kape, a po svem izrazu vidjelo se da ima više sile nego pameti. Oko
					vrata visio mu je krupan, zlatan lanac, a na njegovih, kratkih, jakih rukuh
					sijevalo je veliko prstenje. Vrijedna ta gospoda dođoše k dobromu narodu da se s
					njim povesele i da dokažu kako bi mu bolje biti moglo, vrijedna ta gospoda nisu
					za sebe tražila nikakove koristi, njih je srce bolilo samo za taj siromašni
					puk!</p>
				<p>Kad su kola prolazila kraj Boltine krčme, opazi debeljak starješinu gdje u slavu
					svete nedjelje pobožno pije. Janko gledao je pred sebe kanda došljake ne pozna,
					nit se š njima upoznati mari, jer to ne bijahu »njegova gospoda«, a valjda
					htjede dokazati Kranjcu kakov je on vjeran gradski službenik, nu kad u taj par
					Bolto zamaknu u svoju kuću, ogleda se Janko, stisnu lijevo oko, nasmjehnu se
					prijazno debeljaku i pokaza prstom prema drugoj krčmi. Pa se ti ljudi ipak znali
					i razumjeli.</p>
				<p>Sad dođoše kola pred veliku krčmu. Gospoda se zaustave, svirka umuknu i pijan
					seljak doviknu došljakom:</p>
				<p>– Bog poživio našu vrijednu gospodu! – a za njim zaurla čitava četa.</p>
				<p>Gospoda siđoše s kola, a onaj debeljak poče:</p>
				<p>– Hvala, hvala, moji dragi ljudi! Ej, vidim, veseli ste! Dobro, dobro, samo dajte
					tako dalje! Dosta ste trpili, dosta se mučili, a za koga? Za sebe niste.</p>
				<p>– Istina, istina – potvrdiše seljaci – pravo govori vaše gospodstvo.</p>
				<p>– Ne bojte se ništa. Sad mora na vaše doći, sad ćete vi govoriti.</p>
				<p>– I hoćemo.</p>
				<p>– Bome, kad porez plaćate, imate i pravo, kao god svaki gospodin u varošu.</p>
				<p>– Jujuju! – viknu pijani seljak. – To je naš gospodin, naš, naš, naš!
					Erdegata.</p>
				<p>– Ah, ti si Miško – odvrati debeljak, lupnuv pijanca po ramenu – znao sam da si
					ti naš, da si poštena duša.</p>
				<p>– Oh! Oh! Oh! U mene se može vaše gospodstvo pouzdati, ja stojim čvrsto kao klin,
					kao klin, erdegata! – završi pijanac glavinjajuć.</p>
				<p>– A ti Đuro? – obrati se debeljak k drugomu. – Šta tu na strani stojiš? Je l'
					dobro vino, a?</p>
				<p>– Nisam ga kušao, vaše gospodstvo – odvrati seljak plaho, skinuv šešir i počesav
					se za uhom.</p>
				<p>– O, o! Zar ga se bojiš? Vidi, vidi! Čuješ Đuro, tebi kao da duša nije čista. Ti
					pališ Bogu i vragu svijeću. Ne budi lud! Ajd s nami! Aha! Znam! Tvoj sin mora
					pod mjeru, pak se bojiš te fine magistratske gospode. Ne boj se, Đuro. Neka ga
					samo uzmu. Mi ćemo do cara, car će ga pustit. Ajd s nami, mi smo svoji! Dedte
					ljudi jedite, pijte! Ej mužikaši, gudite! Na! – viknu i dobaci guslačem petaču.
					– Samo veselo djeco, samo veselo! Ej mamice! Jeste li skuhali paprikaša onako po
					mojoj volji, da se dade piti?</p>
				<p>– Oh! Na službu, vaša milosti – pokloni se krčmarica – eno sve se crveni od
					paprike, kao da kuhani raci u masti plivaju.</p>
				<p>– Dobro, mamice, dobro! Znam ja da takove kuharice ni u gradu ne ima. Ej momci,
					zašto ne pušite? Ne imate cigara? Na! – reče debeljak i poče iz žepova bacati
					cigare među seljake oko sebe. – Pušite, pijte, jedite! To mi je drago da je moj
					narod tako veseo. Ta da, poznamo se. Ne ima čovjeka nad Jelenjanina.</p>
				<p>Uz klicanje seljaka uđoše došljaci u krčmu, a i ondje pozdravi ih nova
					grmljavina.</p>
				<p>– Zdravo ljudi! Hvala lijepa! Živili i veseli bili! – vikaše debeljak klanjajuć
					se na sve strane. – Ho, ho! Ala vas ima. Da, da, to je naš narod. Zna seljak
					gdje ga rana peče.</p>
				<p>– Zna, zna! – vikahu seljaci.</p>
				<p>– Nije seljak živina, kako gradska gospoda misle.</p>
				<p>– Pokazat ćemo mi gospodi! – viknu Stjepan dignuv pjest, al u taj čas skoči
					Mikica na noge, dignu vrč i kriknu:</p>
				<p>– Ja velim: Bog poživio našu vrijednu gospodu, koji su nam Jelenjanom prijatelji,
					gospodina Galovića i gospodina fiškala Bradića.</p>
				<p>– Živili! Živili! – zaurla množina zvekećuć čašami, samo Mato osta sjedeć te je
					pijane oči bijesno upirao u fiškala.</p>
				<p>Tad se Galović, držeć punu čašu, pope na stolac, a Mikica kriknu:</p>
				<p>– Posluh! Posluh!</p>
				<p>– Posluh! – ozvaše se seljaci, sve ušuti i Galović uze govoriti:</p>
				<p>– Hvala vam, dragi prijatelji, hvala. Moje se srce čisto veseli kad sam među
					svojim dobrim narodom i u misli se uvijek brinem za taj puk. Ne mislite da sam
					ja takov kakova su druga gospoda zato što kaput na sebi nosim. Što mi je na
					srcu, to mi je na jeziku. Ako drugim ne vjerujete, koji pri punoj zdjeli sjede,
					pravo imate, dosta su vas puti prevarili.</p>
				<p>– Istina je, istina!</p>
				<p>– Meni možete vjerovati. Ja neću biti niti kapetan niti senator niti pandur! Meni
					hvala Bogu toga ne treba!</p>
				<p>– Živio! Živio!</p>
				<p>– Pak da me izaberu za kakovu god službu, ja bi narodu zabadava služio!</p>
				<p>– Živio!</p>
				<p>– I svoju plaću siromakom dao!</p>
				<p>– Živio, to je naš čovjek! Bog blagoslovi vaše gospodstvo!</p>
				<p>– U gradu ćemo sada birat nove asesore i nov magistrat. Zato smo došli amo da se
					dogovorimo s poštenim narodom, da ga pitamo koga on hoće. A tako mora biti.
					Niste vi nikakva marva.</p>
				<p>– Nismo, nismo!</p>
				<p>– Jesu li vas ikada gospoda pitala koga hoćete, šta hoćete?</p>
				<p>– Nisu nikad!</p>
				<p>– I nisu, nego su se sabrali kaputaši u gradu koji imaju pune žepove, pak se
					pravdali za vašu glavu i kad je trebalo birati, samo su vam papir tisli u ruke
					da ga bacite u škrinjicu.</p>
				<p>– Tako je!</p>
				<p>– Jesu li vam kazali tko je tu napisan?</p>
				<p>– Nisu nikad.</p>
				<p>– Znate li vi, siromasi, čitat i pisat?</p>
				<p>– Ne znamo.</p>
				<p>– Vidite kako su vas prevarili!</p>
				<p>– Jesu, jesu.</p>
				<p>– Jesu li vas ikad pitali, nisu li vam daće prevelike?</p>
				<p>– Nisu.</p>
				<p>– I ako je tko komu groš dužan bio, nisu li vam poslali bubanj pred vrata?</p>
				<p>– Jesu, jesu.</p>
				<p>– Jesu li dali ženit se vašim dječakom?</p>
				<p>– Nisu.</p>
				<p>– I nisu. Kad su vaši dječaci mali, vuku ih u školu gdje su učitelji skupo
					plaćeni, a ništa ne znaju, a vi kod svoga gospodarstva ne imate nikoga, a kad
					dječaci prirastu, vuku ih u soldate.</p>
				<p>– Istina, istina!</p>
				<p>– Da, da! Kad vas sve skupa oko sebe vidim, kad pomislim kako biste mogli sretni
					biti da su poglavari bolji, moje mi srce puca. Hoćete li tu krivicu i dulje
					gledati?</p>
				<p>– Nećemo! Nećemo!</p>
				<p>– Pravo ste rekli! Tomu carstvu mora biti kraj! Dolje š njimi!</p>
				<p>– Dolje š njimi! – urlaše svjetina.</p>
				<p>– Ja se nikomu ne namećem i molim vas da me ne izaberete.</p>
				<p>– Hoćemo, hoćemo!</p>
				<p>– Ali da mene izaberete za asesora, ja bih po vraški onim varoškim kicošem
					doviknuo: Stanite malo! Niste vi kaputaši sami na svijetu! Da nije pluga i
					brane, da ne ima orača i kopača, ne biste ni svagdanjega kruha imali. Poštujte
					seljaka, i njega je Gospodin Bog stvorio na svoju priliku, i on je pošten
					čovjek. Dajmo mu što ga ide, budimo pravedni, ne gradimo samo sebi palače,
					telegrafe i škole, ne palimo samo sebi lampe, a na selu da ne vidiš ni prsta
					pred nosom. Nek plaća svatko koliko može.</p>
				<p>– Da, da, da! Mi previše plaćamo – vikahu zanešeni seljaci.</p>
				<p>– Nova gospoda drugačiji će red uvesti, pravica mora biti, ne smiju gospoda
					paragrafe samo za sebe pisati, već i za sirotinju, ne smiju samo varoški miši
					jesti vašu slaninu. Ja vas lijepo molim da me ne izaberete za asesora, jer imam
					drugoga posla, ali da sam ja vaš zastupnik, zacinkao bih ja po vraški i ne bi
					više Sava poplavila vaše zemlje.</p>
				<p>– Živio! Živio! Mi hoćemo vaše gospodstvo, vi ste naš čovjek. Vi morate naš
					zastupnik biti. Mi hoćemo!</p>
				<p>Za te vike skoči Mikica na stol i kriknu:</p>
				<p>– Staro je gvožđe hrđavo! Dolje š njim! Da Bog poživi našega novoga asesora,
					poštovanoga gospodina Galovića.</p>
				<p>– Bog ga poživio! – vapijahu seljaci. Za tren popadoše debeljaka i noseći ga na
					svojih ramenih dozivahu mu: »Živio naš asesor! Živio!« Svirka zasvira, puške
					pukoše, vino je teklo, a debeli gospodin Galović klanjao se u zraku na sve
					strane, boreći se rukama da ga pijana četa ne zbaci. Kroz šum i buku, kroz
					svirku i pucnjavu zagrmi Galović:</p>
				<p>– Hvala braćo, hvala! Ja bogami nisam htio, al kad me pod silu hoćete, velim:
					Glas naroda glas je Boga. Ja ću se boriti za vaše pravice, moje srce bije samo
					za ovaj siromaški narod!</p>
				<p>– Živio! Živio!</p>
				<p>Seljaci spustiše napokon omašnog govornika sa svojih ramena, našto si Galović
					sjednuv obrisa znoj sa čela, istrusi tri čaše nadušak i viknu:</p>
				<p>– Sad ćemo gulaša! Mamice dajte! Oh, pokazat ćemo varoškoj gospodi! Samo veselo
					dječaci!</p>
				<p>Seljak Grga pako dovuče se do debelog kandidata, dodirnu se njegova ramena i reče
					kroz mamuran smijeh:</p>
				<p>– Oh! Oh! Vi ste naš čovjek! Vaše gospodstvo zna fino govorit! Molim vas, imate
					li cigaru?</p>
				<p>– Imam dragi, imam. Na, zapuši si.</p>
				<p>– Oh, oh! Dajte da vas poljubim! Vi ste naš čovjek.</p>
				<p>Dok je razigrani Grga Galovića cmokoćuć ljubio, nadesno i nalijevo i smiješeći se
					gladio mu debelo lice, dok se Galović tomu nemilomu milovanju mrmljajuć otimao,
					pođe Bradiću za rukom popeti se na stolicu:</p>
				<p>– Posluh! – viknu Mikica.</p>
				<p>– Posluh! – svi za njime, samo je Mato brkove grizo i šakama se upiro u stol.
					Tada prihvati Bradić:</p>
				<p>– Dakle, dragi ljudi, kako je moj predgovornik lijepo reko, mi moramo složni biti
					za naše stare pravice kako je prije bilo pod konštitucijom.</p>
				<p>– Da, da – viknu ujedljivo Mato – robota, batina i klada!</p>
				<p>– Mir, mir! – izdere se Mikica.</p>
				<p>– Mi nećemo više ciganskoga gospodarstva kakvo je dosad bilo – nastavi zakutni
					odvjetnik, vječni kandidat senatorije.</p>
				<p>– Niti fiškalske ciganije! – izmuca Mato.</p>
				<p>– Mir! Posluh! Jezik za zube!</p>
				<p>– Pravi, pošteni ljudi moraju doći na magistrat, ne kakvi su sada koji vas samo
					gule!</p>
				<p>– Onda ne možete ni vi – kriknu Mato.</p>
				<p>– Mir Mato! Bit će zlo!</p>
				<p>– Mi ćemo vam biti pravedni, nećemo primati mita, oslobađati ćemo vašu djecu i
					plaćat ćete samo polovicu daće!</p>
				<p>– Živio! Živio! – vikaše svjetina.</p>
				<p>– Hvala, hvala dragi ljudi! Da sam ja senator, ja bih sve financijere otjerao,
					pak biste slobodno žgali rakiju i mirno ju ispili.</p>
				<p>– Ako bi vam polovicu dali – nasmija se Mato gleđuć fiškala kao bijesan
					mačak.</p>
				<p>– Muči seljačka beno! – kriknu Bradić sa stolca.</p>
				<p>– Mir! Van š njim!</p>
				<p>Mato zadrhta, oči mu sijevnuše, lice mu se zažari. I dignu se na noge i lupi
					objema šakama po stolu.</p>
				<p>– Ne, ne, ne! Ne idem van! I sto puti ne idem! Ovo, ovo – mucaše seljak pokazav
					kažiprstom na Bradića – laže! Ovaj tu će vam pravicu krojit, potari ga sveti
					križ! Zakopajte se rađe u crnu zemlju. Gledajte me samo kanda ćete me pojest, ne
					boji se Mato, ne! Hoćete li čut vašu dobrotu? Gdje je moja šljiva, vi fini
					spectabilis, vi? A? Pojeli ste ju skupa s korijenom. Vražja je to pravica.</p>
				<p>– Mir Mato! Poludio si! – gurnu ga Mikica.</p>
				<p>– Ne dam, ne dam mira, makar me tu na mjestu skončali – lupi seljak šakom po
					stolu. – Sve nek čuje što ga ide. Je l' vam Gregurinčić dao pedeset forinti da
					mu izvadite sina? Pojeli ste ih, a mladi Gregurinčić nosi i danas telećak.
					Recite da nije istina. Je l' vam Tomo dao deset forinti na biljege za svoju
					pravdu? Strpali ste ih u žep. A kad vas je došao pitat kako stoji pravda bacili
					ste ga van, a kad je išao zato k sudu reče mu sudac da niste ni pera zamočili za
					njega, pa je morao tražit poštena fiškala. Recite da nije istina?</p>
				<p>– Ti si pijan! Vidite da je pijan! – škripaše Bradić blijed, grozeć se objema
					šakama.</p>
				<p>– Ja pijan? Ja? Jesam li sve to iz ovog vrča izvadio. Dakako! Kad vam čovjek
					istinu gudi, zaboli vas glava. Poznamo se mi dobro. Već smo se jedanput vidjeli,
					baš tu vidjeli. Imate li to u svojoj pameti zapisano? Znate, kad smo ono zadnji
					put birali za grad. Došli ste k nam kortešovat za gospodu koja sada u magistratu
					sjede. Rekli ste nam da su gospoda, za koju sada govorite, lopovi – sad su vam
					anđeli! Dakako. Mislili ste da će vas stara gospoda za senatora načiniti, al
					nisu. Sad mislite da će vas nova. Hoće, brus. Nije im vrana ispila mozag. Plaća!
					Plaća! To je ono, je l'? Zato vam ide voda na usta. To je vaša dobrota, to je
					vaša ljubav za nas. A vi mu vjerujete? Glupaci ste, glupaci!</p>
				<p>– Van š njim – zagrmi Galović dignuv šake – laže, laže! Pijan je! Pije naše vino,
					a hoće nas izdat.</p>
				<p>– Van š njim! – zaurlaše seljaci u jedan glas.</p>
				<p>– Ne! Ne! Ne! – uspriječi se Pavleković bijesan i crven ko rak, al poput munje
					spopade ga deset šaka za ruke, za noge, za glavu. Kao perce poniješe ga k
					vratima, pred vrata. Previjajuć se u zraku, praćkajuć se, stenjaše seljak muklo.
					Zaludu! Šake, batine, padahu nemilo na jadnu žrtvu, dočim je razjareni fiškal za
					njime viko:</p>
				<p>– Čekaj! Seljačka beno! Donijet ću ja tebi drugi račun!</p>
				<p>– Stan'te – nasmija se Galović – pokrstimo nekrštenu hulju! Eno vam badnja
					kišnice! Naučite ga pameti! U badanj š njime!</p>
				<p>Nekoliko seljaka udari u grohot, al većina zašuti, poposta, bilo ih je stid
					takova čina. Tad skoči iza grma kraj puta mladić, Andro. Plamtećih očiju stane
					pred seljake i dignu veliku batinu.</p>
				<p>– Stan'te – škrinu – tako mi Boga, prvoga koj mi se makne zatući ću ko psa!
					Vrz'te starca na tle! Nasreću dobro dođoh! Vi da ste ljudi, kršteni ljudi!
					Zvijeri ste. A vi ondje na pragu gospoda, fina gospoda! Sram vas bilo!</p>
				<p>– O ti muška beno – razjari se Galović – a tko si ti?</p>
				<p>– Stražmeštar, sin ovoga starca. Sramite se toga finoga kaputa što ga na sebi
					nosite. Moj darovac je finiji, pošteniji. Da, gori ste neg ovaj narod što ste ga
					opojili kao živinu. To je vaša dobrota koju nam na selo nosite! Pfuj! Sram vas
					bilo.</p>
				<p>– Potucimo ga, ljudi – ruknu Galović koraknuv prema Andriji.</p>
				<p>– Dođite – planu mladić – dođite na moje šake! Mislite li da se vašega kaputa
					bojim, mislite li da ćete me kao vola zatući. Dedte! Da vidimo čija će glava
					krvava bit. Ja sam soldat i znam da i vrh te gospode ima još višje gospode, da
					suda i zakona ima. A vi Jelenjani, gledajte toga starca u travi. Tako li rade
					zemljaci? Svaki njegov bijeli vlas past će vam kao kamen na dušu, vi prostaci
					bez srca!</p>
				<p>Seljaci, videći da ne ima šale, ni da su se makli, već se jedan po jedan odšulja
					u krčmu, a uz njih mrmljuć i gospoda Galović i Bradić, uvjeriv se da je čoha
					ipak mekša nego fino sukno.</p>
				<p>Andrija pristupi k ocu, razgali mu prsa i stavi ruku na srce. Još je kucalo.
					Seljaci ga poniješe kući, Andro pako zapregnu konje i potjera ih u grad, kanda
					ga đavoli gone da dovede doktora. Liječnik dođe, pregleda starca i pusti mu krv.
					Bol, jar, vino, uzjariše mu krv, potresoše živce, kaplja ga dirnu. Liječnik ga
					izbavi, Mato poče jače disati, pootvarati oči, al desna mu ruka bijaše mrtva.
					Poniknute glave sjeđaše Andro svu Božju noć kraj očeve postelje. Bijaše nijem ko
					kamen, nit je šta čuo ni vidio, samo kadšto primaknu se starcu da vidi diše li.
					Tiho i mirno bilo je u toj sumračnoj sobi gdje je samo mala uljenica gorila. Al
					ondje, na drugom kraju sela, plamtile su žive vatre, miješalo se urlanje ljudi u
					lavež pasa, ondje zveketahu čaše uz mrmor debelih struna, ondje puče puška za
					puškom u proljetnu noć. Sanak navali na Andrijine oči i usnu, al i kroz san
					brujio je nejasni šum bijesne pijanke. Ujedanput probudi ga krič. Skoči na noge,
					protrnu. Rumen žar prodiraše kroz okna u sobu, te je titrao na blijedom licu, u
					otvorenih očih bolesnoga starca.</p>
				<p>– Pomoć! Pomoć! Gori! Gori! – vapijahu izvana zdvojni glasovi. Andro poleti na
					vrata. Krvav plamen lizao je drhćuć prema ožarenom nebu, crepovlje je praskalo i
					praskajuć padalo, silne oblačine crno-rujna dima vitlahu se bijesno zrakom,
					pokadšto poleti šaka gorućeg sijena poput zvijezde uvis, tu puče greda, tu pade
					stup i na sve strane prosu se dažd živih varnica, a u tom ožarenom sumraku, nad
					kojim je bijelo mjesečevo lice lebdilo, miješala, motala se, klela, molila,
					vikala je omamljena svjetina. Kod Martina gori! Martinov kuružnjak, Martinovi
					stogovi, Martinova štala plamti živim plamenom! »Pomoć! Pomoć! Gori«, vikaše
					svijet ne znajući kamo da djene ruke. Sad zatutnji od grada veliko zvono. Plamen
					žderao je ko bijesna, gladna zvijer, slaba voda uzjari ga većma, žarko snoplje
					prskalo je na sve strane. Martin prislonio se uz zid svoje kuće, stoji kao
					kamen, ko panj i zuri u strašnu nesreću svoju. A Mara kleči u sobi, plače i
					plačuć moli Boga. Vatra poplavi cijeli okoliš, već počeše i voćke pucati,
					plamtiti kao ogromne zublje, a novi plot među Matinim i Martinovim vrtom
					pretvori se živom žeravicom te je sijevao kao žarki pakleni zid. Još malo časa i
					plamen proždrijet će i Matinu kuću. Tad skoči Andro, sakupi oko sebe ljude i
					poče otklanjati plamen od kuće bolesnog si oca, od krova nesuđene drage. Za
					jedan čas pade plamteći plot pod sjekirami seljaka, a za njim padoše ostanci
					štale i kuružnjaka, za jedan tren budu oborene goruće voćke. Pedeset ruka
					razgrtalo je klijuće sijeno i sipalo vodu u dimeću se gomilu. Matin i Martinov
					krov, gdje je vatra blizu bila, pokriše mokrimi gunjevi na kojih sjeđahu
					seljaci, držeć po kabao vode i pazeć oštro na svaku iskricu koja bi od garišta
					na kuću skočila. Sve je radilo i revnovalo, a nad svimi Andro, bodreć,
					dovikujuć, zapovijedajuć, moleć, a sve ga je slušalo kao kakova poglavara.
					Napokon poče vatra jenjati. Plamen zaguši se, nad gromadom pepela i mokrog
					ugljena vijao se jošte dim, samo katkad skoči gdjegdje koj plamečak, al ga
					seljaci brzo zališe. Buka svijeta ukroti se pomalo, a i gradsko zvono zašuti, pa
					kad su iz grada štrcaljke došle u selo, bila je vatra posve ugušena. Nasred
					garišta stajaše o mjesečini otiruć si znoj sa čela Andro, a oko njega hrpa
					seljaka, gonetajuć kako je vatra bukla. Da nije puška od one pijanke? Ta gdje je
					krčma, gdje Martinova kuća!? Da nije tko s lulom i lampom bio kod sijena? Nitko
					nije ondje imao posla, a u nedjelju navečer ne bijaše nikoga izim Martina i Mare
					kod kuće, ti valjda nisu upalili svoje vlastito imanje. Kako nije vatra u kući
					buknula, već podalje na kraju dvorišta? Čovjek je to učinio, zlotvor, al tko? U
					selu poznavao je svatko svakoga. Čovjek iz sela nije, jer u Jelenju nije kuća
					daleka od kuće, pa ako zapališ susjedu stog, može i tvoja kuća izgoriti. A tuđ
					čovjek? Odakle? Ta i Cigani makli su svoje šatore dalje, pa ih ne ima ni
					blizu.</p>
				<p>Da, morala je to biti čovječja ruka, po svem se na to slutilo. Možda ona
					zlotvorna ruka koja seljaku uništi stoku, tajna ruka nazlobnika. O tom nije duša
					dvojila, svatko je žalio seljaka, al je i svakoga popadao strah. Pokadšto nađe
					se u kraju zlotvor, pak zatomi krišem, hladna srca u jedan tren sve što skupi
					muka i znoj cijelog života. Zlotvorna ruka siže amo i tamo, a ne znaš se branit.
					Ni glave ne možeš položit na uzglavje, ni san ti neće na oči, srce ti drhće,
					briga te mori, jer misliš: Danas tebi, sutra meni! Bog zna neće li i meni sred
					mrkle noći planuti krov nad glavom. O, da ga je imat u šakah, šakama bi ga
					zadavili, al šta zadavili, razderali bi ga na komade, jer čovjek komu se srce
					pozvjeri, ne ima prava zvati se čovjekom. Ah, al gatke su gatke, slutnja je
					nejasna, ko i mrka noć. Zaludu napinje se ljudska pamet, zlotvor šulja se samo
					sigurnim putem. I seljaci, gatajuć tako, dođoše brzo na kraj svojoj pameti.
					Tužno garište bijaše tu samo užasna, neoboriva istina, plač jadne djevojke
					jedini odziv na pozorištu nesreće. Seljak Martin pokroči prema Andriji, koracao
					je snažno, mirno. Bijaše blijed kao krpa, bijaše ukočen ko kostur, njegove oči
					gledahu nepomično pred sebe. Uhvati mladića za ruku i stisnu ju. Oko mu zabludi
					na garište i smuti se kao čovjeku na umoru, pa ga opet svede na Andriju.</p>
				<p>– Andro – reče daveći se – hvala ti. Ti si čovjek, ti imaš dušu. Da nije tebe,
					danas ne bi imao kamo položiti glavu. Tajna se ruka na me digla, Bog zna čija
					je. Bog joj oprostio! Božja nije. Jer ako sam zgriješio, toliko zla zaslužio
					nisam. Hvala ti! – Andro stisnu samo Martinu ruku i ne reče ništa. Bilo mu je da
					će od žalosti propast u crnu zemlju. A i drugi su šutili, korteško veselje bilo
					im je presjelo, strahovita vatra ohladnila njihove ugrijane glave. Među njimi
					stajaše i prosjak stišćuć zube, bojeći se da mu ne utekne glasak, da ga ne izda
					uzdah. Slušao je što govore seljaci, kako proklinju istočnika svega zla, kako bi
					ga razderali. Slušao je i prisluškivao. Oh, koliko je želio da bude on na
					Martinovu mjestu, da mu je sve izgorilo, kuća, kućište, sve – al ne! Njemu ne
					može izgoriti kuća, ta ne ima je, njemu samo duša gori, samo duša. Kod svake
					kletve zadrhta mu srce, kod svake riječi strese se ko šiba, al opet bijaše tu
					prikovan kao razbojnik koj krišem gleda kako mu druga vješaju. Nije on zlotvornu
					iskru primako Martinovoj sreći, al je znao da je nesreća Martina rad njega
					snašla, znao je da je on izvor svega zla. Čudio se je kako jedan čovjek razlogom
					tolika zla biti može, proklinjao je sa seljaci zlotvora i, proklinjuć se tiho u
					duši, odšuljao se od gorišta.</p>
				<p>Sve je selo bilo prihrlilo na Martinovu nesreću, pače i pijani starješina – samo
					jedan čovjek nije – pisar. Gdje je? Više je danas pio, no obično, na silu pio.
					Lijevao je u sebe vino kanda je voda, vikao je mahnit u veselu društvu preko
					grla. Izletio bi kadšto pred krčmu gdje je kraj vatre kolo igralo. I on uhvati
					se u kolo. Skakaše ko bijesan, kanda ga drži velika nemoć. I uštinu ovu i
					poljubi onu, i baš je htio trećoj ruku oko pasa uvinuti kad se nebo zažari, kad
					iza crnog drveća plamen planu, kad se je orilo po noćnoj tišini: »Upomoć! Gori!
					Gori!« U glavu mu udari krv, cijelim tijelom protrese ga mraz. Zaštrepi, dignu
					glavu, drhtaše. Kolo se rasplaši, ko kad se kobac zaleti među perad. Pisar osta
					kraj korteškog krijesa sam. Plamen ga ožari, pisar preplaši se sama sebe,
					preplaši se bijelog mjeseca štono je s neba u njega zurio. Zvono iz grada
					zatutnji. Kanda ga je klatvo izdaleka lupilo po glavi. Naprijed ne može, natrag
					ne može, a sve one crne grane što se ističu iz živice kanda su dugi prsti koji
					na njega pokazuju: »Ti si, ti si zlotvor!« I ona obijeljena krčma sa
					bliještećimi od ognja okanci, kanda je ogromna glavurina sa žarkima očima, kanda
					mu se kesi, kanda reći hoće: »Ti si, ti si zlotvor!« I oni plameni od garišta
					štono oštri drhtahu k nebu, kanda su žarki jezici koji Bogu dovikuju: »Eno
					zlotvora, eno!« Tad skupi hulja svu svoju snagu, pritisnu lakte k rebrima i
					nagnu bježati. Utroba mu je gorila, glava se točila, grlo se stezalo. Bježo je,
					bježo bez glave, bez obzira za prvi grm, na prvi put. Noge ga nosile, duša ga
					gonila, bio bi letio do nakraj svijeta, bio bi sunuo u Savu, al ko da ga je
					dirnula munja, trgnu se, zaustavi se. Tu je raskršće, tu je raspelo, ono staro
					crveno raspelo, a na njem raspeti Bog blijedo oličen. Okrijes bjesneće vatre
					upiraše se u krst, drhtaj plamenog žara igraše na Spasovu licu. Pisar se zgrabi
					za glavu buljeć u raspelo. Oh to lice, to blijedo lice na križu, to ga peče i
					žeže. Ne toče li se one strahotne oči piljeć u njegovo srce kao dva oštra noža.
					Ne mrači li se oko, čelo od jarosti, ne drhću li oni obrazi Božji od užasa, ne
					otvaraju li se iznova ove krvave rane, te niz križno drvo teče rijekami rumena
					krv, kanda je Božjemu Sinu žao što je izbavio svijet. Da, da, da – škrinu u
					groznici pisar; ne, ne, ne! To je drvo, to je varka, popovska bajka, nasmija se
					pisar grohotom, al snova planu žar na krstu ko munja. Da, da, da, ruknu pisar i
					sruši se podno krsta. Pisar prespavao je noć na rosi. Kad se u ranu zoru
					probudi, prođe dlanom preko čela, jer mu je glava strahovito šumila. Poče
					razmišljati o tom što se je prošle noći zbilo. Sve mu se činilo kao strahovit
					san. Da se je našao pod vedrim nebom nije nikakovo čudo bilo. Koliko puti
					probudi se već poslije ljute pijanke na ovom mjestu. Napokon dignu glavu, spazi
					raspelo, pa se nasmija grohotom:</p>
				<p>– Ha! Ha! Ha! Tu li si moj Božji Sine? Dobro jutro! Eto, danas si dobar, danas si
					drven. Pričinjalo mi se da si živ! Nemoj me više plašit, ta stari smo
					prijatelji. Pusti ti mene na miru, ja ću tebe. Za mene nije ti trebalo
					umrijeti!</p>
				<p>Polako dignu se pisar, obrisa prah sa svojih haljina i pođe mirno u selo. Minuo
					je zdaleka Martinovu kuću i pogledav ispod oka prema njoj, uvjeri se da to nije
					san bio. Crno garište, na kojem je nekoliko seljaka pazilo i ugljen razgrtalo,
					pokaza mu cijelu strašnu istinu. Pisar pođe potražit prosjaka, al ne nađe ga
					nigdje. Htjede od njega tražiti novaca da namiri Ciganinu Ugarkoviću dug što je
					prošle noći zaslužio bio kod Martinova sijena. Napokon sasta sred puta
					starješinu.</p>
				<p>– Dobro jutro, Janko – reče pisar.</p>
				<p>– Da Bog da, Mikice! Bogme si se ti rano digo na noge. To nije tvoj običaj.</p>
				<p>– Nije ni tvoj. Što je tebe istjeralo iz kuće?</p>
				<p>– Eh znaš! Moram! Teška služba! Šta ćeš, moram u grad da javim za vatru kod
					Martina.</p>
				<p>– Strašno je bilo.</p>
				<p>– Jest, bogami strašno. Sad Martinu malo fali do prosjaka. Siromah Martin!</p>
				<p>– Da, da, siromah Martin! Je l' mu mnogo izgorilo?</p>
				<p>– Kako nije. Kuruza, žito, sijeno, kuružnjak, štala. Ti nisi pri vatri bio?</p>
				<p>– Nisam. Nerado gledam takove stvari, ostao sam pri krčmi, a kad se je vatra
					umirila, pođoh svomu domu. Dakle mnogo kvara, veliš?</p>
				<p>– Ta rekoh ti, gotovo sve mu je propalo. I moglo je više toga biti da nije bilo
					Andrije. Malo da nije i kuća i Matino gospodarstvo izgorilo. Prokleta ruka koja
					je to učinila, jer to nije nego ona ista vražja zavist koja je Martinu blago
					skončala.</p>
				<p>– Ah, možebit je slučaj. Jučer se toliko pucalo po selu, pak je možebit koj
					pijanac ne hoteći zapalio sijeno iz puške; jer kako bi mogao kršten čovjek
					hotice toliko zla počiniti? Bit će, bit će puška koga pijanca.</p>
				<p>– Nije, velim ti. Ujedanput počelo ti je sijeno u stogu, a i pod krovom nad
					praznom štalom gorit. To se ne može ovako od nesreće zbit. Pritom je morao
					čovjek biti. Tako bar svi ljudi u selu govore.</p>
				<p>– Pak što veliš, Andro da je kuće obranio?</p>
				<p>– Da.</p>
				<p>– Kako se je taj momak opet povratio. Ta nije ga već bilo mjesec dana. Reklo se
					da je nekamo išao u službu. A jučer se ujedanput zaleti kao vjepar među nas kod
					krčme.</p>
				<p>– To Bog zna gdje je bio. Vidio sam ga kako je od grada išo u Jelenje. Sjedio sam
					baš pred Kranjčevom krčmom. Još me je pitao, nije li mu otac kamo išao iz sela,
					a ja mu odgovorih da je valjda u velikoj krčmi gdje se seljaci dogovaraju za
					novu gospodu. Ja sam ga opet pitao, odakle ide i gdje je bio, nu on ne odgovori
					ništa. A što ste vraga od Mate učinili?</p>
				<p>– Jesam li ja kriv kad je pijan bio i na korteše se digao, pa svi na njega
					navalili kao ose. Dobio je što je tražio. Nu reci mi, jesi li Luku vidio, tražim
					ga po svem selu, a nigdje ga ne ima.</p>
				<p>– Eh, taj i nije u Jelenju. Kad u rano jutro iziđoh pred kuću, spazih Luku kako
					žurno putem ide. Bio je vrlo zamišljen i uvijek je nešta sa sobom govorio,
					upitah ga kamo će, a on će na to da ide u grad, da ide k sudu.</p>
				<p>– K sudu?</p>
				<p>– Da, da! Jer da ima ondje puno posla.</p>
				<p>Pisar se ponešto lecnu. Šta će Luka pri sudu? Vazda je slao pisara, jer se je
					nekako plašio suda, jer nije htio imati posla s gospodom u gradu, niti vidjeti
					one proklete varoške kuće gdje je svoje prve nevesele dane proživio. A sad je
					išao, upravo sada gdje je radio proti gospodi koja na magistratu sjede. Odakle
					njemu najedanput toliko junaštvo? Nikad nije ništa radio bez Mikice, danas ga
					vrgnu na stran. U pisarovoj duši probudi se slutnja, sumnja. Možebit hoće ga se
					prosjak riješit, možebit ga je strah. Al kako? Ta još jučer bijahu prosjak i
					pisar zajedno kod krčme. Šta bi to biti moglo, šta? To je pisara grizlo i peklo.
					I nije šala. Gotovo sam Luka ga hrani, najbolja je njegova mušterija. Da izgubi
					Luku, bilo bi zlo po njega, osobito sada gdje je prosjak za kortešaciju imao
					dobit silu novaca. Pisar oprosti se sa starješinom i zađe na stranputicu, al u
					duši si reče:</p>
				<p>– Oj! To moram izvest načisto, to moram ispipat. I ti ćeš danas u grad Mikice
					moj!</p>
				<p>Pisar čekaše do podne, al prosjak se ne vrati, čekaše popodne, još ga nije. Sve
					življa i jača postajaše u njem sumnja. Napokon dignu se u grad i pođe ravno na
					gradsku kuću k mjesnomu sudu.</p>
				<p>– No – zapita svoga prijatelja pisara – je l' koj Jelenjanin za Luku Neznanovića
					donio novaca, amice?</p>
				<p>– Nije, Mikice.</p>
				<p>– Ovi seljaci su pravi lopovi. Daj dragi amice, priredi svoje zapisnike, morat
					ćemo im skoro egzekuciju načinit.</p>
				<p>– To jest amice – odvrati sudski pisar – za Luku nećemo, već za gospodina
					Radinića.</p>
				<p>– Kakvoga Radinića?</p>
				<p>– Ma da! Zar ti o tom ništa ne znaš? To mi je začudo. Ta ti si uvijek Lukina
					desna ruka bio. Zato smo se i jutros svi začudili da je Luka glavom došao, jer
					se je uvijek uklanjao varoške kuće ko vrag tamjana.</p>
				<p>– Pa što je hotio?</p>
				<p>– Što? Došao je s gospodinom Radinićem, pa mu je pred gospodinom sucem učinio
					pogodbu da sve svoje tražbine proti Jelenjanom, koje si ti utužio, prodaje i
					ustupa Radiniću, a ovaj mu je izbrojio za to na moje oči sve gotove novce, sve
					same nove banke, kao da su danas ispod preše izašle.</p>
				<p>– Čuješ, amice, ne zbijaj šale! – reče Mikica drhćućim glasom.</p>
				<p>– Nisam pijan i nemam kada šaliti se. Na, pogledaj si sudbenu knjigu. Čitaj si.
					Eto vidiš Lukin križ da je novce dobio. Na evo ovo ti je pero držao kad je
					stavio križ.</p>
				<p>Mikica problijedi, onijemi.</p>
				<p>– Jeste li se možebit povadili – nastavi sudski pisar – te ti o tom ništa ne
					reče?</p>
				<p>– Ni-ni-nismo – mucaše Mikica – ma kako Radinić, zašto Radinić?</p>
				<p>– Idi s Bogom! Ti ga valjda ne poznaješ? – nasmija se pisar.</p>
				<p>– Poznajem, al šta je š njim?</p>
				<p>– Ah, mudre li glave! Drži se ko svetac, pa je jučer pio kod kortešacije za novu
					gospodu koja će mjesto stare na magistrat doći.</p>
				<p>– Ja – ja! – zapenta Mikica porumeniv.</p>
				<p>– Ne boj se mene! I ja sam – među nama govoreć – za novu gospodu i radim onako iz
					prikrajka za njih, jer se to znati ne smije.</p>
				<p>– Ah! – uzmaknu u čudu Mikica.</p>
				<p>– Da, a glavni korteš nove gospode je Radinić, on ti dijeli novce za glasove.</p>
				<p>– Zbilja?</p>
				<p>– A i to valjda znaš da je Luka korteš. Ja sam Radiniću i reko da bi dobro bilo
					držati se Luke, jer sve Jelenjane u torbi ima. Sad ih ima Radinić u žepu, a
					kupio je dobre dugove, jer svi dužnici imaju kućišta i zemljišta. No sada valjda
					razumiješ.</p>
				<p>– Ra-a-azumijem – odvrati Mikica zapanjen.</p>
				<p>– A što se tako držiš? Ta sad se valja veseliti. Sad je puna šaka brade,
					kortešacija nosi novaca, a i ti si korteš. Znamo se, znamo. Luki je dosta
					donijela, znam ja to, jer pišem korteške račune.</p>
				<p>– Dosta, mnogo, veliš? – šapnu Mikica.</p>
				<p>– Mnogo, mnogo.</p>
				<p>– A hoće li još dobit?</p>
				<p>– Hoće! Prekosutra se bira, pa ako izađu nova gospoda, dobit će ta odrpana
					propalica trista forinti na ruku. Tako je dogovoreno.</p>
				<p>– Trista forinti? – zinu Mikica.</p>
				<p>– Da, da! Nije šala trideset glasova. No al će ti ludi Jelenjani gledat kad im
					poslije izbora nove gospode dođem s bubnjem pred vrata. Ha! Ha! Ha!</p>
				<p>– Ha! Ha! Ha! – nasmija se pod silu Mikica premda mu nije na smijeh bilo. – A zar
					stara gospoda ništa ne rade, zar ne imaju korteša?</p>
				<p>– Imaju! Al kakvi su to ljudi? Sve hoće po dobrom, bez mita, al zaludu je lijepa
					korteška prodika kad ne zvone pritom čašice i ne lete banke. Seljaka ne imaju,
					to dobro znam, naši seljaci su ti pčele koje samo na gotov med sjedaju. Stara
					gospoda imaju samo jednoga korteša, to ti je mladi fiškal Andrić, taj ti po
					vraški motati i mazati zna.</p>
				<p>– Andrić! Andrić! A šta – nasmija se Mikica – šta će jedan proti tolikim. Mi ćemo
					se držat, mi Jelenjani, za to se ne boj. Nu reci mi, amice, kakvu će farbu imati
					naše cedulje, da se poznamo.</p>
				<p>– Na crvenom papiru bit će sva imena tiskana.</p>
				<p>– A stara gospoda?</p>
				<p>– Imaju bijel papir. Al čekaj zbilja, ja imam tu dosta crvenih u žepu. Htio sam
					ih sutra poslat u Jelenje, al ovako je bolje.</p>
				<p>– Daj! Daj, da ih razdijelim.</p>
				<p>– Na evo! Koliko vas je?</p>
				<p>– Trideset.</p>
				<p>– Evo ti četrdeset, da imaš ako se koja pokvari.</p>
				<p>– Dobro, hvala ti. Dobro da sam došao.</p>
				<p>– Al pazi dobro! Da ti koj ne utekne. Drž'te ih na okupu da vam bijeli korteši ne
					odvuku ljude, jer znaš da su naši gradski seljaci bez vjere.</p>
				<p>– Ne boj se ništa, amice, moje ti je oko oštro, pazit ću ko vrag. Zbogom!</p>
				<p>Mikica izađe na zrak. Tu je istom slobodno dahnuti, škrinuti mogao. Istina dakle.
					Luka bacio ga u kraj, Luka ga prevario, Luka imade sve svoje stotinjače u torbi
					i dobit će ih jošte, dobit će ih preksutra. Luka bit će bogat seljak, Martin
					poharan, uništen, morat će se podat bogatu prosjaku, dat će mu možda i kćer.
					Luka, taj Luka povratit će se među poštene ljude i bit će sam pošten čovjek. A
					on sam? On će ostat zadnja kukavica na svijetu, građanski sin bit će gori od
					kopileta, od prosjaka, od one propalice radi koje je dva puta smislio zločin.
					Ne, ne, ne, ne! Nadripisar škripaše, sva krv plamtila je u njegovih žilah,
					koljena mu klecahu, usne i ruke drhtahu od ljutine – al usto se je smiješio,
					toli zadovoljno, toli veselo smiješio kao da mu je pala u krilo najveća sreća
					ovoga svijeta. Polahko, zamišljen, zađe u krčmu da se okrijepi rakijom, a kad se
					je mrak hvatati počeo, kad ga nitko vidio nije, odšulja se k mladomu odvjetniku
					Andriću.</p>
			</div>
			<div type="chapter">
				<head>IX.</head>
				<p>Dva dana bješe uminula od one nesretne vatre u Martinovoj kući. Bijaše lijepo,
					vedro jutro. Sunce sipalo je svoje jasne zrake kroz otvorena okna sobe u kojoj
					je stari Mato Pavleković na postelji ležao, sunce steralo je svoje zlato po
					nabitom zemljanom podu i na postelju bolesnikovu, koj je pozorno gledao prema
					oknu, kanda u toj svojoj bijednoj samoći želi promatrati do najmanje stvarce onu
					krpicu lijepog Božjeg svijeta što mu ga okno pokazuje. Nebo plavilo se je toli
					sjajno, lišće zelenilo se toli živo, a na njem treperilo je sunčano svjetlo,
					pred oknom dizao se grm pun jorgovanova cvijeća kojega je mili dah donosilo
					proljetno povjetarce do njegove postelje. Vani pjevaše na grani ševa, sad skoči
					jedan, sad drugi drzovit vrebac na okno, nagnu glavicu kanda je rad Matu
					pogledati, pa cvrknu i otprhnu, a izdaleka od grada ozivahu se zvona, kanda
					anđeli pjevaju. Sve bijaše tol voljko, prijazno, toplo da se oko od radosti
					smije, da duša od milote drhće i uz nebo pregne. Mato promatraše tu divnu sliku
					držeć lijevu ruku na prsih, njegovo srce otvaralo se prema svijetu, kao što se
					cvijet otvara prema suncu, s tim povjetarcem, s tim mirisom, s tom tihom jekom
					zvonova kao da su zlatokrili anđeli mira plinuli u njegovu dušu. Lijep je
					svijet, lijepo je živjeti, mirno, blago živjeti, huda je smrt, teško je mrijeti,
					zaklopiti navijek oči, prekrstiti navijek hladne ruke i sići od svjetla Božjega
					dolje u ono crno zjalo, gdje nemila narav rastepe i rastvara za kratak čas ono
					što je mukom rođeno, brigom i njegom, suzami i radošću raslo i doraslo od
					mladice do stabla. A Mato bijaše blizu toga groba, bijaše gotovo van svijeta,
					još čas, dva časka i bila bi ga odnijela smrt. Koliko je sretan da se je
					izbavio, da ga je izbavio njegov sin, da može gledati, slušati, osjećati.
					Otvarao je usta kanda je žedan toga zraka, rastvarao oči kanda je željan toga
					svjetla. Ujedanput mu se oko smrknu kad pogleda na okno. U tom malom okviru, u
					toj jasnoj sličici svijeta istaknu se nešta što je smutilo taj krasni, blagi
					sklad. Od Martinove strane stršile su u zrak suhe, crne grane ogorjela drveta.
					To je smutilo Matinu dušu. To bijaše biljeg propasti, žalosti, smrti. Ah, i on
					je imao na svom zdravom tijelu suhu granu, njegova desnica bijaše ukočena,
					mrtva.</p>
				<p>U taj hip zaustaviše se kola. Bolesnik porumeni i svrnu okom prema vratima.
					Zamalo uniđe mlad svećenik i Andro. Mato dahnu i malko se nasmiješi.</p>
				<p>– Hvaljen Isus! – pozdravi ga svećenik.</p>
				<p>– Navijeke! – odzdravi Mato.</p>
				<p>– Kako je, kume Mato?</p>
				<p>– Hvala na pitanju, bolje vaša milosti.</p>
				<p>– Vaš sin dođe po mene. Reče da me zovete. Evo me! Što želite kume?</p>
				<p>– Bilo mi je zlo, vrlo zlo, gospodine mladi. Duša mi je bila na jeziku. Moj dobri
					sin izbavio me je od smrti, išao je po doktora, pa mu rekoh: »Andro, kad si
					doveo doktora, dovedi i popa.« Bilo me je kruto zgrabilo, mišljah da mi je već
					kraj. To pukne u Božjega čovjeka, kao strijela. Za hip živ, za hip mrtav. Sad
					sam, hvala i dika Bogu, još izmaknuo na zadnja vrata, al sam star, pak dođe li
					napast drugoč na me, prekasno bi došao i doktor. Zato pozvao sam vas, gospodine
					mladi. Rad sam se s Bogom pomirit, jer mislim da je na me došla kazna Božja.</p>
				<p>– Dobro ste se dosjetili, kume Mato! Život je čovječji u Božjoj ruci i nitko ne
					zna kad li mu dođe skrajni čas.</p>
				<p>– Hvala! – kimnu Mato.</p>
				<p>Svećenik okrenu se k Andriji koj je do nogu postelje stojao, našto mladić iziđe.
					Mato bijaše sam sa svećenikom. I reče slugi Božjemu sve što mu je na srcu bilo,
					razgali mu svu svoju dušu. Kapelan slušaše mirno dugu ispovijed čovjeka, zatim
					će reći:</p>
				<p>– Dragi kume! Skrušili ste se pred Bogom, ponizili ste srce svoje, otkrili ste mi
					sve što je zapisano u vašoj duši. Pravo je tako, Bog će vam oprostiti, ko što
					vam ja u njegovo ime opraštam. Al čujte još jednu riječ. Ne govorim vam sada kao
					svećenik, već i ko prijatelj svakoj krštenoj duši, bila dobra ili zla. Bog je
					vječna ljubav, veli nam sveti njegov zakon, od njegove ljubavi stvoren je
					svijet, stvoreni smo mi, njegova djeca, sa te ljubavi dao je Božji Sin svoj
					dragocjeni život na krstu za nas nevoljnike. I cijelomu svijetu najveći,
					najsvetiji zakon je ljubav, po kojem se sve lijepo slaže i sklada, po kojem u
					velikom svijetu sve ima svoj red, svoj mir, svoje mjesto, sve – a i onaj mali
					crv što u prahu gmiže i onaj mali cvijet koj neviđen pod grmom stoji. Sunce
					izlazi i zalazi u svoje vrijeme, a uz sunce miču se zvijezde lijepo i složno po
					nebu, niti jedna drugoj ne krati nebeskog puta. Pa kad se mi Božji ljudi
					ogledamo u toj velikoj kući koju nam je Božja milost lijepo uredila, kad vidimo
					da se sve giblje i miče skladno kao kotačići u kakovoj urici, ne moramo li mi
					ljudi raditi i živjeti po tom zakonu složno i skladno u miru u sreći? Moramo, i
					baš mi najviše moramo, jer nam je Bog dao dušu koja vjekoma žive i razum koj nas
					uzvišava nad zvijeri, nad drvlje i kamenje i nad sve zvijezde nebeske, da u ovom
					malom, slabom tijelu, koje može skončati jedan nesretan hip, stoji mala božanska
					iskrica, jer nas je Bog stvorio na svoju priliku. Sramota bi bila da tu priliku
					zaboravimo, da budemo gori od zvijeri. Zato nam veli i sveti zakon: »Ljubi Boga
					nada sve, a bližnjega kao brata svoga.« A taj bližnji nije samo otac, majka,
					brat, zakonska žena i djeca, već svaki čovjek na ovom svijetu. Svakoga valja
					milovati, svakomu praštati, pa ako nas katkad svlada zla krv, mora ju primirit
					razum. Samo nerazumnu, nijemu zvijer zanese krv, pa kolje, grize, davi i čini
					zlo. Šta bi bilo od nas ljudi da jedan ide na drugoga kao vrag na vraga, da
					svaki svakomu želi i čini zlo, da jedan čemeri drugoga? Svijet bi se među sobom
					poklao, ljudi bi se međ sobom ništili, čovjek ne bi bio nego zvijer, nit reda,
					nit zakona, nit pravice ni sreće ni blagoslova ne bi bilo, a ova lijepa zemlja
					bila bi žalosna pustinja, gdje ne bi vladao plug, brana, kosa i srp, već nož,
					otrov, puška i batina. Evo, kume, vi ste zgriješili proti tomu zakonu ljubavi,
					zlo ste digli na svoga susjeda, koga cijeli svijet pozna za poštenjaka, vi ste
					se zadijevali u njega, a rad šta? Za brazdu zemlje, za kukavno drvo kakovih
					imate dosta u svom vrtu. Jeste li pritom pomislili na one zadnje brazde u koje
					se sije mrtvo tijelo, jeste li pomislili na onu veliku zadnju pravdu gdje je
					sudac sam Bog? Niste li se sjetili da je prijateljstvo ljepše drvo nego kukavna
					kržljava šljiva, jer prijateljstvo nosi zlatna ploda do desetog koljena, a
					neprijateljstvo je otrovan drač koj kuži krv, pamet, poštenje, sreću, koj
					uništuje svaki cvijet, koj bi nam na ovom svijetu cvasti mogao. Vidite, naš
					život je kratak, lahko ga je premjeriti, je li vrijedno da si to kratko vrijeme
					sami trujemo, da potratimo tih nekoliko zemaljskih dana zlobeći sebe i bližnjega
					svoga? Nije Mato, nije. Ljubavi i poštenja valja se držati, iz toga sjemena može
					samo dozoriti prava ljudska sreća. Vidite, Bog je našemu puku dao zdrave ruke i
					bistre pameti i da žive i radi pošteno, mogo bi se dičiti pred svijetom, ne bi
					nam trebalo pred nikim u zemlju gledati, ne bi nam se trebalo stiditi od pčela,
					koje lijepo i složno u jednoj košnici gospodare. Al da! Vaša krv vas pali,
					bjesnite, ludujete, dangubite i kraj toga zaboravljate svoj posao, svoj red.
					Svaka kukavica otire se o vas, svaki bijes vas bocka na svađu i zator na tuđu
					korist, svaki vas okreće po svojoj volji i želji, kao što dijete okreće
					zvrndalo. Krčma vam je crkva, kletva vam je molitva, a vaše selo nije pčelinjak,
					već krtinjak.</p>
				<p>– Istina, istina! – uzdahnu seljak.</p>
				<p>– Vi ste digli pravdu na susjeda s kojim ste prije u lijepoj slogi živjeli, a
					digli ju upravo u čas kad ga je nesreća snašla. Vi ste na njega slali sud,
					pisare i fiškale i hrđave svjedoke, i učinili mu u nesreći troška. Šta ste
					radili? Njemu kvar, sebi niste hasne. Vi ste se zakleli svojom desnom rukom da
					među njim i vami prijateljstva biti neće, zakleli ste se na grijeh – a eto, od
					grešne kletve osušila vam se desna ruka, to je kazna Božja, jer niste slušali
					zakona ljubavi. Vi ste trgnuli srce svoga poštenog sina od vrijedne djevojke,
					jer je Martinova kći. Da, Bog je zapovjedio da valja roditelje slušati, al
					roditelji moraju djecu ljubiti i ne odvraćati od pravoga puta, ne vrijeđat im
					bez potrebe srca. Teško ste zgriješili Mato, al će vam biti oprošteno, ako se
					pokajete, ako popravite zlo, ako istjerate iz svoje duše zlobu, zavist i mržnju,
					ako u svom srcu budete čuvali mir, milost i ljubav. Onda Mato, porast će
					blagoslov i pod vašom mrtvom rukom.</p>
				<p>– Lijepo ste rekli, gospodine mladi – odvrati seljak uzdahnuv poslije časka –
					istinu ste govorili. Sve, sve je istina i vjerujte mi, duša me ljuto peče. Al
					šta ćete! Luda pamet je kriva. I ja sam bio bena, velika bena, Bog mi oprostio
					grijehe. Nije to od zla srca, jer po pravici ja nikomu na svijetu zla ne želim,
					i Martina mi je žao, kruto žao. Nego katkad pomiješaju čovjeku glavu. Al dođe
					onaj vrag, dođe onaj bijes, pa huškaj i bockaj, i kuni i šapći, dok Božji čovjek
					ne izgubi pamet, pak leti kao nijema zvijer u svoj vlastiti kvar, a za čiju
					vražju hasan? Za onoga koj se s tuđom mukom hrani. Tako je bilo kod mene.
					Prokleta ona skitalica, onaj pisar, oprosti mi Bog grijehe, sjeo se na moju dušu
					kao konjska muha, pak je huškao i šuškao oko mene dok se nisam dao premamiti i
					zadjeo se u mojega susjeda s kojim sam prijatelj od mladosti, a pravo ste rekli,
					da je rad šta, već radi one pišljive šljive, potari ju sveti križ! Pak znate,
					krv je ko vatra, od iskre postane plamen, to ide sve dalje i dalje, i išlo bi do
					puške i sjekire da nije dobrih i pametnih ljudi koji nam kotače u glavi
					popravljaju. Nego mi je pravo, kašu sam si nadrobio, morao sam ju pojest, a ona
					ništarija, onaj Bradić se smije. Ništa nisam dobio, a jučer mi po sudu još
					poslao debeo račun. Martin mora platiti, jer je pravdu izgubio, ja moram
					platiti, jer sam pravdu dobio, a ni ja ni Martin ne imamo od svega toga ništa
					nego zavist i zamjeru, i k tomu smo jošte svoju dobru djecu ražalostili. Što mi
					je vaša milost rekla, gospodine mladi, to mi je u noći i moje srce reklo.
					Probudio sam se rano i do zore nisam stisnuo oka, a drugi su hrkali. Došle su
					onda misli na mene, čudne misli o svem što se je sa mnom dogodilo, kako je sve
					redom išlo i kako bih možebit u crnom grobu ležao da me nije moj dragi dobri sin
					od smrtnoga straha izbavio. Dobar je moj Andrija, Bog mu dao svaku sreću. Kad
					sam ga urazio u srce radi Martinove djevojke, pošao je od žalosti iz sela da si
					nađe službu, ali srce za oca povrati ga i u dobri čas. Sve mi je to reklo u noći
					moje srce i nisam se mogao braniti od turobnih misli. I Martina sam se sjetio i
					moje velike grehote, za koju mi je Bog uzeo desnu ruku. Pravo mi je, nego Božja
					budi volja. Hvala mu da sam ostao živ, pak da popraviti mogu što sam
					pokvario.</p>
				<p>– A šta ćete učiniti, kume Mato? – zapita svećenik.</p>
				<p>– Molim vašu milost, pozovite mi sina.</p>
				<p>Kapelan učini po njegovoj riječi i zakratko stajaše Andrija pred očevom
					posteljom.</p>
				<p>– Sinko – reče starac – s Bogom sam se pomirio, hoću i s ljudmi. Neću da bude zla
					srca i nazloba među menom i drugimi. Korakni k susjedu Martinu da ga molim, neka
					dođe k meni. Ja bih sam išao k njemu da me nije kazna Božja privezala na
					postelju. Moli ga lijepo na moje ime, reci mu da će mojoj duši lakše, a Bogu
					milo biti.</p>
				<p>– Hoću, oče – odvrati mladić u veselu čudu i pohiti u isti čas k Martinu. Prošlo
					nekoliko časa dok se otvoriše vrata na kojih se mirna, ozbiljna lica susjed
					Martin pojavi.</p>
				<p>– Hvaljen Bog! – reče Martin skinuv šešir.</p>
				<p>– Navijeke kume! – odzdravi bolesnik kao od stida okrenuv oči k zidu.</p>
				<p>– Vi ste me zvali, kume Mato – produži seljak – što ćete od mene?</p>
				<p>– Zvao sam vas, jer sam ne mogu doći. Evo – reče bolesnik pruživ lijevu ruku –
					primite bar ovu, kad mi desna ne valja ništa! Pomirimo se, hoćete li? Dajte!
					Oprostite! Bio sam lud! Vrag mi nije mira dao! Krv se bila užgala! Al dobio sam
					svoju plaću. Na, gledajte amo, tu ležim ko kakov Lazar.</p>
				<p>Martin prihvati ruku, zakima glavom i progovori:</p>
				<p>– Ljudi smo, dragi susjede, od Boga je svim prošteno, a ako ste me uvrijedili
					čim, bilo vam prosto od mene, ako sam vas ja čim urazio u srce, oprostite i vi
					meni. Od mene vam ne ima kara i jala. Hvala Bogu da nas je milost Božja na mir i
					pokoj navrnula da si budemo što smo si prije bili, dobri složni susjedi. U sreći
					smo se razišli jedoviti, u nesreći se našli prijatelji. I to Bog zna što nesreća
					skuje, to se drži čvršće neg što može skovati kovač.</p>
				<p>– Sjedni kume! – ponudi ga bolesnik.</p>
				<p>Martin sjede.</p>
				<p>– Hvala na tvojoj dobroti. Tebe su ranili ljudi ko i mene. Da, da, dobro je da se
					dva čuvaju trećega. Tebi su zapalili sijeno i kuruzu čujem.</p>
				<p>– Da!</p>
				<p>– Mnogo kvara?</p>
				<p>– Mnogo, mnogo.</p>
				<p>– Žao mi te je.</p>
				<p>– Hvala! Bog je dao, Bog je uzeo. Tako je suđeno. Bog će dati, pak će opet dobro
					biti.</p>
				<p>– Još te molim Martine za riječ. Porušimo onaj nesretni plot među našima
					kućama.</p>
				<p>– Ne treba. Izgorio je do pepela.</p>
				<p>– Bogu hvala i za to zlo. Bog dao da ne bude nikad više plota među nama.</p>
				<p>– I neće, ako Bog da.</p>
				<p>– Al ja to ne mislim tako, ja mislim više toga. Vidiš, tvoja kuća spala je na
					jednu curu, moja na jednoga momka, još da ovo dvoje prođe bez ploda neće trebati
					vatre, kuće porušit će se od sebe i zakopat će naše staro, pošteno ime. Daj da
					ne bude toga, da naše kuće ostanu cijele, nek je samo jedan krov za našu djecu,
					pa ako više ne bude tvojega imena, bar će ostati tvoje krvi pod mojim imenom.
					Evo ovaj moj Andro nekako se slaže s tvojom Marom i znam da su se već pogodili,
					jer mi sam reče da neće nego Maru i da su to stari računi. Bili smo u zavadi kad
					je Andro došao. Nukao sam ga nek se ženi, a on mi reče da hoće, al samo jednu –
					tvoju kćer. I sam si možeš misliti kako mi je na to žuč uskipila. Zato i sin
					ostavi moju kuću da ide služit u svijet. Srce ga je bolilo za Maru. Sad je sve
					dobro, sad prosim ovdje Maru za moga Andru. Ako ti je pravo tako bez drugih
					snuboka kako je navada, a ti reci.</p>
				<p>– Ne treba nam snuboka – odvrnu Martin – ta kakvi smo sad ja i ti, ionako nismo
					za buku i pijanku, a pijani starješina bome nas neće utješiti. Meni je i drago,
					ako je Andriji pravo – okrenu se Martin k mladomu stražmeštru koj je žarka lica
					kraj kapelana stajao.</p>
				<p>– Hvala na pitanju, kume Martine – nasmija se Andro – ja se bogami priječiti
					neću, samo da bude brzo.</p>
				<p>– Eh da, vidiš ga – nasmjehnu se bolesnik. – Zar gori?</p>
				<p>– Ne gori oče, što je brže, to je bolje, a mi smo se, hvala Bogu, dosta
					načekali.</p>
				<p>– Pričekaj Andro – reče Martin – dok svoje siromaštvo pročistim od ugljena, sad
					bi to tužna svadba bila na pepelu. Dat će Bog dobru godinu, pokrpat ću svoju
					nevolju.</p>
				<p>– Za to se ne brini Martine – zakrči mu Mato riječ – imam i ja koj groš, pak što
					je moje i tvoje je. Bog daj dobru godinu, al nećemo mi čekati, već i prije
					krpati i djecu sastaviti.</p>
				<p>Još su seljaci u govoru bili i zajedno se tješili, a kad im mladi kapelan reče:
					»Lahku noć«, zahvali mu se Mato odsrca, jer da je istom sada postao pravim
					čovjekom.</p>
				<p>* * *</p>
				<p>Mare ne bijaše u kući kad je Andro po Martina došo, već se je negdje na zavrtnici
					bavila. Povrativ se kući, čudila se nemalo da oca kod kuće ne ima, a još većma
					da toli dugo vremena izostaje. Sjedeć samotna na pragu kuće promatrala je taj
					široki svijet, to lijepo jasno nebo, i mjesec i zvijezde, i cvijeće i drveće.
					Svuda oko nje sterao se blagi mir, samo njezino srce nije mirno bilo, to srce
					spominjalo joj očevu nesreću i Andrijinu ljubav. Uto otvoriše se Matina vrata, a
					iz njih iziđe, jedva je očima vjerovala, Martin, njezin otac.</p>
				<p>– Lahku noć, kume Martine! – ozva se Andrijin glas. – Pozdravite mi Maru.</p>
				<p>– Da Bog da lahku noć, Andrija! Hoću! – odzdravi Martin.</p>
				<p>Nešta ju spopa za srce, poleti u kuću, al brzo za njom uđe i otac.</p>
				<p>– Dobar večer tato! – pozdravi djevojka oca, gledajuć ga plaho, radoznalo.</p>
				<p>– Da Bog da kćeri! – reče seljak baciv šešir na stol. – Čuj, Maro! Jesu li tvoje
					škrinje pune?</p>
				<p>– Škrinje? – začudi se Mara. – Jesu oče.</p>
				<p>– Prigledaj dobro, jesu li?</p>
				<p>– Zašto oče?</p>
				<p>– Da ne bude sramote kad ih otpremiš u drugi dom.</p>
				<p>– Kamo?</p>
				<p>– K Andriji. Kum Mato isprosio te je za svojega sina. No! Nije li ti pravo?</p>
				<p>– Ha! Ha! Ha! Jest pravo! Jest pravo, dragi oče – nasmija se djevojka kroz plač
					prihvativ se rukom stola da se ne sruši od teške radosti.</p>
			</div>
			<div type="chapter">
				<head>X.</head>
				<p>Danas biraju se u gradu gospoda. Jedni hoće da ostanu stari, drugi da dođu nova
					gospoda; dosta ih je koji misle ovako, dosta ih misli onako. Bog zna na čiju će
					stran sreća prevagnuti, tko će izići. Gotovo bi se reći moglo da će stari pasti.
					Imaju i oni svojih ljudi i korteša, sve samih kaputaša, trgovaca, krojača,
					čizmara i drugih majstora, imaju za sebe i doktora, fiškala i drugih pismenih
					ljudi, al se danas ne pita za pismo, već za riječ. Nu što gođ torbu i opanke
					nosi, nije za stare, a toga je bogami dosta. Teško im je pod starom gospodom,
					vele, da vidimo, možda će pod novim redom bolje biti, zašto si ne bi popravili?
					Pak i torbašu godi kad može za tri godine jedanput poći na vijećnicu kao i
					ostala gospoda koja stanuju u tih visokih zidanih kućah, kad može reći: »Toga
					hoću, a onoga neću, i baš onoga neću koga drugi hoće! I baš tako neću kako je
					dosad bilo! Zašto? Eh, jer svoj votum imam, pa tko mi može šta?«</p>
				<p>Već je minula osma ura, a u devet se bira. Sa krova vijećnice vije se zastava,
					crvena je, bijela i modra. Vrata varoškoj kući širom su otvorena. Uz stube
					dolazi se u malu sobu, onda veliku, gdje po zidovih vise velike slike i stare i
					nove, sve kraljevi i sveci i po koj ban. Sred sobe stoji velik stol, pokriven
					zelenim suknom, na stolu drvena škrinjica na dva ključa, u nju se bacaju cedulje
					na mala usta. Čelo stola sjedi star gospodin, a po dva gospodina na svakoj
					strani. Pisar slaže papir, gleda prema suncu pero, pogleda i na veliku uru, koje
					se nihalo lagano amo-tamo njiše. Blizu je deveta, za tri ure, o podne znat će se
					koga je sreća poslužila. Tiho je tu i mirno. Gospoda šute, samo si kadšto
					riječcu prišapnu. Valjda spadaju među stare pa im je tijesno, jer su danas na
					kocki. Bog zna hoće li sutra za tim zelenim stolom sjediti. Da vidimo komu će
					sreća skrojiti kapu. Tiho je u kući, živo pred kućom. Svijet se kupi na hrpe.
					Ondje stoji skup, sami majstori; na glavi su im bijele cedulje. Nešta si šapću i
					šuškaju, gledaju ispod oka na drugu četu koja nosi crvene cedulje. Crveni dižu
					glave visoko, smiju se bijelim, eh, danas su oni gospodari.</p>
				<p>– Toga boga ne ima koj će mene premamiti – lupi se jedan crveni suhonja šakom u
					prsa. – Nek bude jedanput drukčije, nek bude red. Sad neće svaki odrpanac
					majstorom biti, samo ako plati tri forinte. Sad će se više gledat na domaće
					ljude!</p>
				<p>– Da, da – potvrdi drugi crvenjak – na domaće se mora gledat. Vidite mene. Ja sam
					radio čizme za pandure. I to su mi uzeli, dali drugomu koj za nekoliko krajcara
					jeftinije radi.</p>
				<p>– A šta bih ja reko – ispukne se treći crvenjak – ja sam morao forintu platit,
					jer nisam pomeo snijega pred svojom kućom. Sad će oni meni platit.</p>
				<p>– Mene su globili – planu četvrti – jer da sam ikrastu svinju sjeko, pa su svinju
					i zakopali.</p>
				<p>– Već je zadnje vrijeme – reče prvi – da se štala očisti.</p>
				<p>– No, hvala Bogu, danas je šali kraj!</p>
				<p>– Hvala Bogu! – potvrdi četvrti. – Eh, vidite! Blizu je devet.</p>
				<p>– Eno! Eno! Gospodin Galović ide.</p>
				<p>– I gospodin Bradić! Pričekajmo ih.</p>
				<p>Gospodin Galović stupaše svečano prema gradskoj kući. Kako neće? Danas je važna
					osoba, danas će ga birat. A i gospodin Bradić koraca vragometno, pa gleda bijele
					građane kao vuk ovce. Pače kupio si je nov šešir – teško od svoje prakse, već od
					korteškoga blagoslova – naherio ga na lijevo uho, gladi bradu, nakašlja se
					ljuto, bije se katkad po trbuhu. Goso je i on, ta nosi senatoriju u žepu. Sada
					dođoše među hrpu crvenjaka.</p>
				<p>– Živio gospodin Galović! Živio gospodin Bradić!</p>
				<p>– Dobro jutro, moja gospodo građani! Kako? Kako?</p>
				<p>– Hvala gospodine Galoviću, danas je dobro.</p>
				<p>– Jeste li kod »Zvijezde« imali fruštuk?</p>
				<p>– Jesmo, jesmo, hvala na pitanju.</p>
				<p>– Dobro vino, a? – nasmija se Galović uzvinuv brkove.</p>
				<p>– Kako ne? I biskup bi ga kod velike mise pio.</p>
				<p>– Iz moje pivnice! Imam više toga! – doda Galović važno.</p>
				<p>– No, jeste li koju šugavu ovcu prekrstili – zapita promuklim glasom Bradić.</p>
				<p>– Jesmo, jesmo. Sinoć. Devet smo ih ulovili kod »Bijeloga konja«.</p>
				<p>– No to će biti batalija – nakašlja se Bradić – danas doći će vrag po svoje. A
					oni ludi bijelci još uvijek misle da će im koj svetac dovesti bataljon anđela s
					neba.</p>
				<p>– Anđeli ne imaju votuma – nasmija se prvi crvenjak.</p>
				<p>Sad odbi na tornju deveta ura.</p>
				<p>– Ajdmo gospodo moja! – okrenu se Galović dostojanstveno k crvenjakom. – Vrijeme
					je da svoju dužnost vršimo, a poslije dođite onamo preko ulice u krčmu, ondje
					čeka dobar paprikaš. Nego ti Bradiću moraš ostat na straži da paziš na
					Jelenjane. To je zadnja puška, ti će doći oko podne. Ajdmo gospodo!</p>
				<p>Svečano uzlazaše Galović uz stube vijećnice, a za njim hrpa crvenjaka, visoko je
					dizao glavu, ta kuća skoro će biti njegova.</p>
				<p>Uz preziran posmijeh pokloni se duboko komisiji, reče svoje ime i baci crveni
					papir u škrinju, a za njim ostali crvenjaci, koji gledajuć junački staroj
					gospodi u brk i glasno vičuć svoje ime, koji vukuć se polagano, gledajuć u
					zemlju i govoreć tiho. Svi odoše iz sobe, samo Bradić osta; držeć ruke i batinu
					svoju u žepu, postavi se do vrata ter promatraše slavnu komisiju dostojanstvenim
					prezirom. On bijaše anđeo stražanin crvenjaka. Al dolažahu i bijeli, te kad
					mladi odvjetnik Andrić doviknu Bradiću:</p>
				<p>– Servus domine collega![15] No koj će koga? – odmuca mu vjekoviti kandidat
					senatorije:</p>
				<p>– Bit će vas po groš.</p>
				<p>Već je deseta ura. Sve se više prikuplja ljudi. Odvjetnički pisari, trgovački
					pomoćnici i drugi korteši lete amo, lete tamo, uz stube, niz stube. Sad uhvatiše
					dvojica mirno idućeg čovjeka, jedan ga vuče amo, drugi tamo, jedan mu nuđa
					crven, drugi bijel papir, al čovjek nasmjehnuv se reče:</p>
				<p>– Molim, moja gospodo, ja ložim peći u magistratu, ja ne imam glasa – a korteši
					razletiše se kao da ih je grom ošinuo. U dvorani bilježi Bradić crvene, Andrić
					bijele glasove. U deset ura imaju crveni šezdeset, bijeli četrdeset glasova.</p>
				<p>Kočija leti za kočijom pred gradsku kuću, ljudi silaze, uzlaze uz stube.</p>
				<p>Jedanaesta je ura. Crveni imaju devedeset, bijeli sedamdeset glasova. Andrić
					viknu na svoga pisara:</p>
				<p>– Al gdje su, gdje su? Još ih ne ima? – Pisar slegnu rameni, a Bradić nasmiješi
					se đavolski.</p>
				<p>Jedanaest i pol ure minulo je. Sad su već i gradski seljaci predali svoje
					glasove, crvene cedulje. Plaho su gledali staru gospodu, upol glasa su svoje ime
					izrekli. Da moraju crvene dati znadu, tko je na tih ceduljah ne znaju. Nit umiju
					čitat, nit pisat! Nova gospoda! Kakova? Bog ih znao? Samo Jelenjana još nije
					bilo. Gdje su? Bog zna. Starješina Janko dovuko se doduše i predao je otvorenu
					bijelu cedulju za staru gospodu, veleć:</p>
				<p>– Ja sam uvijek gospodi pokoran.</p>
				<p>– A gdje su Jelenjani? – zapita ga onaj stari gospodin od komisije.</p>
				<p>– Ne znam, vaša milosti – reče Janko smiješeći se glupo – dao sam im zapovijed,
					al jošte ne vidim nikoga.</p>
				<p>Bradić se nasmjehnu zlorado, Andrić samo usnice stisnu. Crveni sad imaju sto,
					bijeli osamdeset glasova. Bradić ističe trbušinu i puše. Kad gođ je prošo crveni
					birač kraj njega, kimnuo bi veselo smiješeći se:</p>
				<p>– Živio, naši smo! – i kad je Galović došo da vidi kako stvar stoji, mahnuo je
					Bradić glavom i rukom veleć:</p>
				<p>– Bene amice![16] Ha, ha, ha! Vana sine viribus ira![17] Crvenih sto, bijelih
					osamdeset. Tvoja ašešorija, moja šenatorija u žepu. Sutra ćemo mi ovdje
					sjedit.</p>
				<p>Sad nasta stanka, kao prije bure. Nitko već nije dolazio birat. Al Jelenjana još
					ne ima. Eto ih! Eto ih! Voze se na kolih, na šeširu su im crvene cedulje, na
					prvih kolih sjedi keseći se Mikica i drži zastavu. Sad stanu kola, sad izletiše
					iz krčme crvenjaci, a pred njimi Galović: »Živili Jelenjani!« »Živili
					Jelenjani«, odazva se hrpa, a starješina Janko umaknu u nevid. Veseo skoči
					Mikica s kola.</p>
				<p>– No – upita ga Galović – koliko?</p>
				<p>– Trideset, ni više ni manje.</p>
				<p>– Sve dobro?</p>
				<p>– Dobro. Zvonit će nekomu Circumdederunt!</p>
				<p>– Naprijed! – zagrmi Galović. – Živili Jelenjani!</p>
				<p>– Živio gospodin Galović! – odazvaše se Jelenjani i krenuše hrpimice za kortešem.
					Mikica zaustavi se kod vrata. Tu ga spopade iznenada šaka. Pisar krenu glavom,
					opazi Luku i strese se.</p>
				<p>– Mikice – šapnu prosjak ni ne pogledav pisara – je l' sve dobro! Svi za novu
					gospodu?</p>
				<p>– Svi – dahnu pisar, izvinuv se prosjaku – svi su naši Luka. Gdje si ti bio?</p>
				<p>– Šut! Ne pitaj!</p>
				<p>Crveni imađahu sto, bijeli bome devedeset i osam glasova.</p>
				<p>– Mjesta – vikaše Galović baneći se – naši vrijedni Jelenjani idu birat. Molim
					mjesta, oni imaju pravo kaogođ i drugi! – I Galović poče rukama razgrtati druge
					ljude. Jelenjani počeše glasovat. Crvena cedulja za crvenom pade, trideset
					crvenih cedulja pade u škrinju. I zazvoni podne, izbor bje svršen.</p>
				<p>– Servus domine collega! Sad smo vas zapečatili! – doviknu Bradić Andriću, koj je
					šuteć pred sebe u papir gledao.</p>
				<p>Luki razvedri se lice. Dosele je stajao na vratih nepomičan i zurio u škrinju.
					Sad je bilo trista forinti njegovih. Al Mikice ne bje. U jedan hip nesta ga bez
					traga.</p>
				<p>– Da brojimo glasove! – reče onaj stari gospodin od komisije otvoriv škrinju. –
					Gospodine Galoviću! Gospodine Bradiću! Izvolite i vi gledati broji li se
					pravo!</p>
				<p>– Bene, bene – nasmjehnu se Bradić – formalitatis causa.[18] Ta znamo kako
					stojimo. Sto trideset naših, devedeset osam vaših. Triumphavimus![19] – I počelo
					se brojit cedulju po cedulju, počelo se bijele na jednu, crvene cedulje na drugu
					hrpu metat.</p>
				<p>– Molim, molim! Izvolite imena čitat! Nisu sve crvene cedulje jednake.</p>
				<p>– Šta-a-a? – reče Bradić nataknuv očale i pogleda jednu crvenu cedulju, pa
					problijedi.</p>
				<p>– To nije moguće! – doda Galović razjaren, a Andrić gledaše mirno u papir.</p>
				<p>– Ipak jest – odvrati predsjednik.</p>
				<p>Brojilo se je i zbrojilo. Sto glasova bilo je za novu, sto dvadeset i osam za
					staru, jer su na trideset crvenih cedulja imena stare gospode natiskana bila.
					Jelenjani su ipak za staru gospodu glasovali.</p>
				<p>– Sluga pokoran moja gospodo! – pokloni se Galović drhćuć od jeda, a odilazeć
					prišapnu Jelenjanom: – Lopovi!</p>
				<p>– To – to nije moguće! – mucaše Bradić glupo gleđuć u komisiju. – Predat ćemo
					protest.</p>
				<p>– Jest, jest, domine collega – nasmija se Andrić – zlo ste kortešovali. Ode
					šenatorija. – Bradić ošinu ga ljutim okom, stavi očale u žep, pa se istura kroz
					svjetinu prišapnuv Jelenjanom:</p>
				<p>– Marva!</p>
				<p>Ujedanput istisnu se iz hrpe Janko, pa će u sav glas da ga komisija čuje:</p>
				<p>– Hvala Bogu! Opet imamo svoju staru gospodu za poglavare. Šta nam treba
					novih?</p>
				<p>Pred vijećnicom klicaše svjetina radosno, veselje zavlada pukom, crvenjaci
					razbjegoše se bez obzira proklinjuć seljake, krčmari prestaše nositi vino i
					paprikaš, samo je Mikica u kutu neke krčmice keseći se srkao svoju čašicu, a za
					novce gospodina Andrića.</p>
				<p>Još i sad stajaše Luka kraj vrata gradske kuće nijem kao mrav, tvrd ko kamen,
					blijed kao krpa. Njegove se oči točile od bjesnila, u glavi mu igrali živci kao
					kotači slomljene ure. Izda ga Mikica, izdaše ga seljaci, propade mu trista
					forinti. Ljut grizao si je usnice svoje. Oh, da ima Mikicu u šakah, razderao bi
					ga na komade! I uhvati se za srce od velike muke. Ha! Još nije sve izgubljeno.
					Oni novci što mu isplati Radinić, oni novci još su njegovi, to je više od trista
					forinti! To hoće, mora pomoći! Bez obzira ode iz vijećnice, iz grada i krenu
					prema Jelenju.</p>
				<p>Najviše čuđahu se Jelenjani! Najprije su im nova gospoda plaćala vina i pođoše
					glasovat za novu gospodu, ta cedulje bijahu crvene. Sad su izabrana stara
					gospoda, pa plaćaju Jelenjanom vina, jer da je izbor sretno izišo po njihovoj
					zaslugi. Toga nisu razumjeli, al su pili novo vino za staru gospodu, a
					zaboravili staro vino za novu gospodu. Nu sve je to razumio Mikica, smijuć se i
					pijuć i govoreć u sebi: »Ej Luka! Tvoji konci se pretrgli! Čekaj huljo! Pokazat
					ću ti šta Mikica vrijedi i da l' ga je trebalo bacit na smetište. Istepoh ti tri
					stotinjače, pa ću, ako vrag da, i više.«</p>
				<p>Luka dođe do Jelenja. Bilo je popodne. Bijaše danas ljudski odjeven, ko pravi
					seljak. Košulja bijela, gaće bijele, nov šešir, novi opanci, prsluk i čoha, sve
					novo novcato. Kakovo je to čudo, pitahu se seljaci. Pače obrijan. Bože, Bože!
					Pak da ne ima više čudesa! Al on ne gleda nikoga, već samo preda se u zemlju.
					Ide brzo i brže, kanda ga gone. Zakrenu na stranputicu i dođe do ograde
					Martinove zavrtnice. Pogleda, zaštrepi. Pod šljivami vjesila je Mara veselo
					pjevajuć rubeninu na konope. Luka promatraše djevojku, bila je leđima k njemu
					okrenuta. Glavica joj naginjala nalijevo, tijelo joj se zibalo amo i tamo. Kad
					bi se digla na prste, mahali bijeli puni laktovi, razređujuć rubinu amo i tamo,
					a niz pleća padahu joj dvije crne plete. Luka stajaše nijem i plah. Nije mogo ni
					s mjesta. Nešta ga je gonilo da pokroči naprijed, nešto ga je sustavljalo. Hoće
					li – neće li djevojka htjeti. Sad se još smije nadat dok ne zna njezine volje,
					al poslije, poslije, ne htjede li – ta morao bi poginuti. Možda ipak, možda!
					Djevojka poštiva oca, otac u nevolji, treba mu novaca, a Luka ih ima, ima dosta,
					a Mara ne ima ni dragoga, kamoli vjerenika. Oh, da hoće, da hoće! Kolike
					radosti! Možda ipak. Sad da korakne. Zazeblo, prožeglo ga. Skunji i privuče se k
					ogradi. Stane i poče opet promatrati. Gledaše ju ko sveticu kakvu, okom toli
					blagim, gotovo suznim.</p>
				<p>– Maro! – dahnu.</p>
				<p>Djevojka ne ču.</p>
				<p>– Maro! – viknu drhćućim glasom.</p>
				<p>Djevojka krenu glavom.</p>
				<p>– Tko je? Vi ste, Luka? Šta ćete?</p>
				<p>– Da ti reknem riječ.</p>
				<p>– Makar i dvije. Šta je dobra?</p>
				<p>– Da prijeđem preko prijelaza?</p>
				<p>– Zašto? Ne možete li odanle?</p>
				<p>– Ne mogu.</p>
				<p>– Pa slobodno.</p>
				<p>Luka skoči preko ograde. Djevojka se okrenu, podnimi ruke, a on – zinu. Nije znao
					šta će. Al se dosjeti. Smiješeć posegnu u njedra, iznese lisnicu i položiv ju u
					travu pred djevojku, reče:</p>
				<p>– Na, uzmi!</p>
				<p>– Šta je to?</p>
				<p>– Novci, puno novaca, sve što imam!</p>
				<p>– Šta će mi vaši novci?</p>
				<p>– Uzmi, molim te. Tvomu ocu treba. Marva mu je poginula, prirod izgorio, nesretan
					je.</p>
				<p>– Zašto vi meni dajete novaca? Zašto dajete sve što imate?</p>
				<p>– Kako da ti kažem! – reče Luka stresav se i prešav dlanom preko čela. – Hoćeš li
					me slušat, hoćeš li?</p>
				<p>– E, hoću, govorite!</p>
				<p>– Ja sam ti jadan čovjek, to znaš, ja sam prosjak – al ne, ne, nisam zaistinu
					prosjak. Ne znam za oca, ne znam za mater, pao sam onako u svijet. Nisam lijep,
					al vidiš, sad sam čist, obrijan, bijel, ko i drugi seljaci i imam više nego oni.
					Vidiš, mene je srce bolilo da su drugi pošteni, a ja da nisam. Zašto ne bih i ja
					bio, zar sam ja pas, zar sam zvijer? Zašto da ja ne imam svoga krova?</p>
				<p>– Pa kad imate novaca, mogli ste si odavna popravit.</p>
				<p>– Da, da, mogo sam, al nije to tako. Gdje zatakneš zrno u zemlju, ondje ti
					iznikne stablo i ostaje ondje, korijen ga drži, ne može dalje. I ja nisam znao
					kako bih to počeo, kako bih se djenuo drugamo. Al volja me goni, srce me goni,
					hoću da dođem među svijet, da budem čovjek ko i drugi ljudi.</p>
				<p>– Širok vam je put.</p>
				<p>– To ti misliš, ali nije tako. Ja gazim to svjetsko blato postrance, ne mogu se
					izvući, ja sam ko slijep, kao da me je udarila ruka Božja.</p>
				<p>– Pa što vi to meni kažete? Što hoćete od mene, Luka?</p>
				<p>– Tebe! – istisnu Luka i poniknu nikom.</p>
				<p>Djevojka uzmaknu za korak.</p>
				<p>– Mene? Mene? – progovori djevojka. – Govorite li od šale, Luka?</p>
				<p>– Tebe! – opetova Luka pridignuv glavu i pogledav turobno, toli turobno djevojku
					da ju srce zaboli. – Vidiš ja nisam prosjak, ja ću imat kuću i kućište, ja ću
					imati sve, ja ću čovjek biti, al ti me pridigni svojom rukom. Govore ljudi da
					anđeli dižu dušu u nebo, digni ti mene na zemlju među ljude, digni, molim te za
					pet rana Božjih! Samo ti možeš, samo ti, ja neću druge, ja ne marim za drugu.
					Nemoj se smijat, nemoj se rugat! To mi je došlo od Boga u glavu, reci mi riječ,
					samo riječ.</p>
				<p>– Nit se smijem, nit se rugam, grehota bi bila. Al vam velim, Luka, okanite me
					se. Ja nisam svoja, zaručena sam, zlo ste se namjerili.</p>
				<p>– Zaručena! Ti! S kim? – kriknu Luka osoviv glavu i sva krv pojuri mu u lica.</p>
				<p>– S Androm Pavlekovićem komu sam se u srcu davno obećala.</p>
				<p>– Davno obećala! A ja toga znao nisam. Oh, oh! To mi je smrt, smrt! – jecaše Luka
					klonuv.</p>
				<p>– Idite Luka svojim putem i Bog vam dao sreću. Ne napastujte me više. Znala sam
					da ćete doć, susjed Mato reko je to mojemu ocu. Vi ste računali, al su vam
					računi krivi bili. Svako srce ide svojim putem, a očeva nesreća nije put k
					mojemu srcu. Vidite, ja se ne smijem kako bi druga činila, ja ne zovem oca, nit
					vas tjeram batinom, ja vam velim samo: Zbogom! Ako imate duše, možete čovjek i
					bez mene biti.</p>
				<p>To rekav pođe djevojka u kuću, a Luka osta sam ko ono drvo što je kraj njega
					stajalo. »Ako imate dušu«, šapnu. »Al je ne imam, ne imam i ako sam ju imao, sad
					sam ju izgubio!« Čelo mu se smrači, divljim okom pogleda prema kući, trgnu se,
					stavi novce u njedra i, ko da ga đavoli gone, pojuri poljem daleko, daleko od
					Jelenja bez traga i glasa.</p>
				<p>Svijet se je u čudu pitao: Gdje je Luka? Kamo je dospio? Zar ga je zemlja pojela?
					Badava. Toliko je godina Luka u Jelenju proživario, svako dijete, svako pseto
					poznavalo ga je u selu, a sad preko noći izniknu kanda ga nikad ni bilo nije.
					Najviše čuđahu se njegovi dužnici, a tih je dosta u selu bilo. Kako da ne dolazi
					po novce, kako da ih ne tjera za dug. Nisu se dugo čudili, skoro im puče među
					očima. Za malo vremena plijenio ih je gospodin Radinić, komu je Luka sve svoje
					obligacije prodao bio, plijenio nemilo do zadnje krajcare da su se ljudi krvavo
					znojili, koješta založili, poprodali, samo da se riješe pijavice. Kolike kletve
					padoše tada na Lukinu glavu, koliko suza pade na njegovu dušu. Al proljetna strn
					požutila, napunilo se i klasje, a za Luku već nije u selu pitanja bilo. Kanda ga
					je Sava odnijela daleko, daleko. Samo jedan čovjek nije ga nikako zaboraviti
					mogao – Mikica Ribarić. Svi mu mudri i hitri računi pođoše po zlu. Htio je ujest
					Luku, al nije ga htio otjerat, ta Luka davao mu je zasluge, od njega je živio,
					Luka je imao punu torbu novaca na koje je Mikica vrebo. Sve mu izmaknu ispred
					nosa i dođoše žalosni, vrlo žalosni dani po ćelavog pisara. Katkada prođe dan,
					prođoše dva, ni da je korice vidio. Kad bi mu starješina platio čašicu vina, bio
					je za njega svetak, a kad bi dobio koj groš, sve prođe na rakiju, jer rakija i
					hrani, vele ljudi. Još bi katkad zašo u grad k odvjetniku Andriću da mu ispreša
					koju forintu, al to su samo kapljice bile, mala kapljica na bijelo gvožđe.
					Mikica padaše sve više i više u bijedu, kao što čovjek koj je zagazio u duboku
					močvaru, gazi, gazi, pa ne može izaći i vidi pred očima gotovu smrt. Ko da je
					proklet povlačio se je po selu, lice mu posivi, oči se smutiše, kaputić
					problijedi, a šešir požuti. Al jošt nije imao mira. Kao crv kopale su po njegovu
					srcu riječi: »Gdje je Luka? Gdje su Lukini novci? To bi me spasiti moglo!« I
					potraži Ciganina Ugarkovića, neka se ogleda po svijetu i neka se raspita kod
					ciganskog svijeta, je li Luka gdjegođer živ. Ali ni Cigani ne uvrebaše mu traga.
					Kamo se je zatepo, upita se škripljuć pisar, da znam, da ga nađem – bilo bi
					dobro. Al ako je živ, doći će, mora doći. On je tu Maru u svoje srce zakopao,
					luduje za njom, kad mine prva tuga, mora doći da ju potraži, onda – bit ću ja
					pošten čovjek, onda ćemo živjet.</p>
				<p>Jedne nedjelje popodne prije Katarinina, namjeri se pisar žvačuć staru cigaru na
					starješinu. Sukobiše se baš na kraju sela. Janku to nije milo bilo, te je nekako
					stiskao oči opaziv pisara, s kojim se nije rado sastajao otkako su Lukini
					poslovi prestali bili. Al mu se nije oteti smio, jer ga je Mikica držao na udici
					radi onog šurovanja s Galovićem, pa kako je opake duše bio, mogo mu je škodit
					kod magistratske gospode.</p>
				<p>– Hvaljen Bog, Mikice – pozdravi ga Janko – kako, kako?</p>
				<p>– Hm – otresnu se pisar – kao vrepcu o Božiću.</p>
				<p>– Već te nisam vidio mjesec dana.</p>
				<p>– Zakopao sam se u svoje smetište. Šta će mi svijet? Šta imam od njega?</p>
				<p>– Eh, ti opet stare gusle slažeš. No ajde! Dođi u krčmu. Baš sam dobro kuruzu u
					gradu prodao. Hajd da pijemo u to ime. Hoćeš li?</p>
				<p>– Pa me pitaš? Kada ja nisam htio piti i u bolja vremena. Hajd'mo slobodno!
					Ionako pametnijeg posla ne imam.</p>
				<p>I sjedoše piti spominjući minule dane.</p>
				<p>– Čisto mi je jezik otupio – reče pisar – ja već i ne ćutim je l' to vino dobro
					ili nije.</p>
				<p>– Eh, baš nije zlo.</p>
				<p>– Ne znam, držim ti se rakije, kume! To daje života!</p>
				<p>– Ja ne mogu – zavrti Janko glavom – van zimi ujutro kapljicu. Ova služba mi je
					svu pamet pomiješala.</p>
				<p>– Čuj! Čuj! Šta je to? – dignu pisar glavu. – Kakvo je to brundalo?</p>
				<p>– Ne znaš? Svadba Lončarićeve Mare. Svatovi idu iz grada pod guslami.</p>
				<p>– Vidi! Vidi! – trgnu se pisar. – Nisam znao da je danas svadba. Šta tebe nisu
					zvali?</p>
				<p>– Nisu.</p>
				<p>– Kako to? Starješina si.</p>
				<p>– Martinu ne smijem u kuću, znaš, radi našega svjedočanstva, ni Mato neće da me
					pogleda, a Andro istjero bi me batinom. Sad su svi svojta.</p>
				<p>– Da, da! Hm! Da vidimo kakov će to biti blagoslov.</p>
				<p>– Da to Luka vidi – nasmija se Janko.</p>
				<p>– Čudne bi to za njega gusle bile.</p>
				<p>– Bena! Martin da će mu dati kćer, prosjaku.</p>
				<p>– Šta ćeš, poludio je.</p>
				<p>– Bog zna! – zamrmlja pisar prošav rukom preko čela. – Pazi, još ćemo ga vidjeti.
					Ali pijmo rađe svoju čašicu.</p>
			</div>
			<div type="chapter">
				<head>XI.</head>
				<p>Ondje u gori, na šumskoj čistini, gdje je nekad stajalo duplje staroga resničkoga
					prosjaka Mate, sjeđaše Luka zureć u daleki svijet koj je široko puko bio pred
					njegovima očima. Nad njim sjalo je svom svojom ljepotom plavetno nebo, a s neba
					sipalo je toplo sunce svoje blistave zrake po cvatućoj zemlji. Ravnica i gora,
					vršci i dolovi, sve se je zelenilo novim životom, onom jasnom, tanahnom zeleni,
					koja poslije zimskoga mrtvila napunja čovječje oko tolikim miljem. Po živicah,
					livadah, vrtovih skočiše šareni cvjetići kao radoznala djeca, gdje bijeli, gdje
					modri, gdje žuti, gdje rumeni. Svaki cvjetić je drhtao i disao, kanda se životu
					veseli, svaki cvjetić htio se je za kratkog roka svoga života nagledati, naužiti
					toga lijepoga svijeta. Navlaš u gorskoj šumi sve je kipilo bujnim životom. Iz
					sto i sto rupa prodirahu čiste kapljice padajuć u jame i na kamenje mahovinom
					obraslo, a tanke sjajne žilice vukle se dalje među grmljem, lišćem i travom, dok
					ih nije primio gorski potok da hrli skačuć nizbrdice ko nestašno dijete dalje i
					da skoči u rijeku. Crvić vijuga se brzo po zemlji, kukac sunu zujeć od grma na
					grm, a šumskim pticam otvoriše se grla da se je orila dolina i gora. Dalje u
					nizini provirivahu iz zelenih livada, iz mladih šumica bijela sela, po brazdah
					stupahu bijeli orači, gdjegdje čula se iz dola pokoja pjesma. Sve je to živilo i
					živuć veselo bilo – samo Luka nije. Sjedio je sam u tom gorskom zakutku
					promatrajuć krajinu i bilo mu je kanda gleda u nekakovo čudno čarobno nebo, u
					koje koraknuti ne smije, bilo mu je kanda su mu ruke i noge svezane, da ima samo
					želje, al prave volje ne ima. Tiha, tajna čežnja spopade njegovu dušu, ah, al
					čežnja bez nade, jer cilj njegovih želja stajaše visoko, daleko od njega, toli
					daleko koliko zemlja od sunca. Svaki šum listića kanda mu je šapnuo: »Šta radiš
					izgubljena dušo! Šta mutiš taj smijeh veselog svijeta svojim turobnim licem?«
					Svaki zuj kukca kanda mu kroz porugljiv posmijeh kaže: »Ej, gdje su ti krila,
					izgubljena dušo, poleti ako znaš, ko i ja«, i onaj gorski potok što je veselo
					kraj njega poskakivao kanda mu je doviknuo: »Zbogom izgubljena dušo, idem u
					krasni taj lijepi svijet. Reci imaš li koga ondje da ga na tvoje ime pozdravim.«
					Al Luka je šutio, Luka poniknuo nikom. Bijaše sam, onako posve sam, kao kržljavo
					stabalce u grdnoj pustari, sam kao čovjek u čamcu komu se sred silne pučine
					slomilo veslo, sam kao onaj kamen što padne s neba te se pita u čudu: »Gdje sam?
					Tu nije moj dom.« Da ga se je bar duša sjećala, da se je bar Božja duša na
					njegovo ime nasmjehnula i suzom ga spomenula, al nitko, nitko što je živ, baš
					nitko na zemlji. I poče razmišljati o tom što je bilo, što se zbilo otkad je
					Matinu lješinu ponio tom nizbrdicom na groblje. Činilo mu se da je prosnio san,
					pust, težak san, bilo mu je kanda je u svijetu bio, među živimi stvorovi i da ga
					je java povratila u tu pustu samoću. Je l' to taj svijet što ga je prokleo stari
					prosjak Mato? Ako jest, onda je starac pravo učinio, onda vragovi ne živu u
					paklu, već na zemlji, onda su ljudi vragovi i pravo je da se okaniš toga
					zemaljskoga pakla. Al što si ti sam, upita ga srce. Jesi li vrag, anđeo ili
					čovjek? Vragom nećeš da budeš, anđelom nisi, a čovjekom si istom postati htio.
					Da, da! Ti si ona okresnica što na nebu sine i gine, ti si ono suho lišće minule
					cvatnje što pod novim zelenilom leži, ti si onaj ledeni cvijet što se zimi hvata
					na staklo, ti bi htio nešta biti, a nisi ništa. A opet si živ, jer imaš oči da
					vidiš, uši da čuješ, pamet da misliš, srce da osjećaš! Oh srce, to je najgore
					zlo na ovom svijetu, ona nit koja te š njim veže od kolijevke do groba. Da toga
					nije, prolazili bi živi stvorovi kraj sebe ko kamen kraj kamena, nit bi se
					pitalo za rod i zavičaj, niti za svojtu, ne bi bilo ni jada ni uzdaha, ne bi
					jedno tražilo drugo, bilo bi mira, pa da na tom putu kamen tresne o kamen, ne bi
					bilo žaobe ni suza. Srce je kao čaša puna otrova. Badava kad je taj otrov
					sladak, kad si čovjek rado pije iz njega smrt. Srce nas uči ljubit, uči da jedno
					pristane uz drugo. Al Luka je htio pristat, radio je objema rukama kao topeći se
					plivač da se prikuči brijegu, nu bacilo ga nesmiljeno natrag. Htio je postati
					čovjekom, al ne dadoše ljudi. Nu srce može i mrzit. I to je neka slast, otrovna,
					uništujuća slast. Nu koja korist od mržnje? Zagrizeš se u se, razjadaš si srce,
					a duša ti je opet pusta. Luka posegnu za tim ljutim, nemilim srcem. Osjeti
					lisnicu, novce. Nije li to put u svijet? Sve možeš imati za novce, i jela i
					pila, i kuću i ženu. Jesi li poludio. Daj! Za novce možeš kupiti sve, al kupiti,
					a blaženstvo se ne kupuje, ljubav nije prodajna. To je slučaj, sudbina, kako li
					se kaže. Za novce daje se svijet od tebe oplijenit, da opet tebe oplijeni. To
					nije onaj pravi put, zato i nisi mogao postati čovjekom. Ne dolazi se zlim već
					samo dobrim do dobra. To je kletva koja na tebi leži. Jesam li ja kriv da sam
					takav, da sam tu? Nisu li oni koji su me vrgli na svijet i pritom zaboravili, i
					oni koji su me gurali i turali kao pseto. To Bog zna, ljudi ne smiju sudit
					ljude. Za glavu, za sreću smiju, za dušu nikad.</p>
				<p>Puste li bijahu Lukine misli. Da ih se otrese, prođe rukom preko čela. Zaludu,
					one niču i opet kao mladice na starom hrastu. Samo kad hrast posiječeš, korijen
					mu izvadiš, neće se više drvo zelenit, samo kad čovjeka ubiješ, ubio si i
					njegove misli. Lijepe se na nas kao kakova bolest i u snu nas progone. I Luka
					zamisli se opet.</p>
				<p>Nisu svi ljudi vrazi, ima i pravih ljudi – ima možda i anđela među njimi. Martin
					je prav, zdrav čovjek, svatko ga poštiva i onaj koj ga mrzi. Rad tebe, Luka,
					zastiglo ga zlo, rad tebe digli se vrazi na njega, rad tebe pala je u mnogu kuću
					bijeda. Smiješ li mu pogledat u poštene obraze. Pak Mara! Mara! Zla li dana,
					huda li časa kad ti je oko na njoj zapelo! Zašto upravo na njoj? Ta ima stotinu
					drugih. Ne kuni dana, ni časa, ne proklinji očiju. Došlo je, srce ne ima pameti.
					Ona je Luku pridignuti mogla, samo ona. Pred drugimi bio je ris, pred njom
					krotko janje, Mara bijaše jedini put u svijet. Nije htjela, nije bilo suđeno.
					Nije Mara kriva, već – Luka, prosjak Luka. Sad je izgubljena navijeke, drugi ju
					grli i ljubi. To je Lukina smrt. Al je barem Mara sretna. Bog zna! Godina je
					minula i vrh toga pol godine otkako se je Luka sa svojom tugom odbio amo u tu
					šumsku pustoš, a u duplje staroga prosjaka, dugo doba za nesretnika. Bog zna što
					se je međutim zbilo. Da nije nesretna? Jedanput, samo jedanput da ju jošte vidi.
					Ta i stari prosjak Mato htio je pred smrt vidjeti mjesto gdje mu je sva sreća
					izgorila, htio je izdahnuti naočigled propalog blaženstva, počivat u zemlji gdje
					su kosti njegove pokojnice trunule. Možda je Mato samo mrzio jezikom, a srcem
					ljubio preko groba. U tih mislih silazaše Luka nizbrdo u dolinu kao što
					mjesečnjak ide za svijećom.</p>
				<p>Jednog dana sunčao se Mikica, pušeć ilovu lulu pred krčmom. Nije smio zaći
					unutra, u žepu nije imao pare, a na vjeru mu nisu ništa dali. Vrebao je ne bi li
					koja duša prošla da mu plati kapljicu. Pušio je polagano, pazljivo, da ne izgori
					prebrzo lula, jer nije više imao ni praška duhana. Zato je pušeć štedio. Tako je
					imao za jedan časak još kakovu-takovu zabavu, kakovu slast, tako je bar imao
					kamo metnuti ruke. I to je utjeha, jer ne imati ni jela ni pila, ne imati ni
					pare ni posla – pa k tomu ne imati ni lule duhana vraški je život, toga ne bi ni
					vrag podnio. Mikica življaše uistinu ko pauk koj živari na sreću Božju te vreba
					neće li mu slučaj nanijeti u mrežu kakovu ludu mušicu. Kadšto pogledao bi u dno
					svoje ilove lule. Sve je manje bivalo duhana, sve više pepela, a kad zadnji
					trunak duhana izgori, utrnut će se i zadnja iskrica, ostat će sam pepeo. Čudno
					se stoga zamisli pisar, a te misli ne bijahu nimalo vesele. »Ta vidiš«, reče si,
					»nije li život ljudski što i lula duhana. Kad je lula puna do vrha, žari se,
					iskri se, dimi se da je milota. Al od lista i soka bude sve malo-pomalo više
					pepela, duhan se troši, gine, a tako se troši i ljudska sila i snaga, najposlije
					utrne lula, pa ne ostane nego pepeo, tako umine i život, pa napokon istresu ono
					malo praha, što je zaostalo bilo, iz velike lule svijeta. Ne ima te i kanda te
					nije ni bilo na svijetu.« Mikica se pritom nekako strese, ćutio je da u njegovu
					životu iskra sve ide na manje. »Zašto sam ja vraga na svijetu«, upita se. »Ne
					pitam za hasan svijeta, pitam za svoju korist? Šta imam ja dobra od toga života?
					Drugi uživaju, drugim je sreća dala pune ruke, nikoja ih briga ne tare, nikakov
					posao ih ne muči, a ja ne imam ni korice hljeba. Kušao sam više puti molit Oče
					naš, jer se ondje veli 'kruh svagdanji daj nam danas', mišljah da imam pravo
					tražiti od Boga svaki dan taj komadić hljeba. Nadao sam se da će me Bog kakovim
					čudom hraniti. Prevarih se, uvjerih se da nije vrijedno moliti. Bogataši gotovo
					nikad ne mole, a Bog im daje i pite i pogače. Gdje je tu pravica? Id'te bijesu!
					Što našu glavu i mučite takvimi ludorijami? Te svece, anđele, to nebo i taj raj
					smislili su samo bogata gospoda da nas plaše, kao djecu kojoj se veli: 'Djeco!
					Budite dobra! Ne kradite mlijeka ni sira! Božić donijet će vam zlatnih oraha.'
					Dakako! Zlatni orasi, šuplji orasi! Luđak samo vjeruje u te bajke. Pak i pravda!
					Poznam joj podstavu, poznam sve finte. Velika gospoda kradu, varaju, to se zove
					špekulacija, sreća, a ništa im nije, a neka tko od nas učini kakovu malu
					ciganiju, odmah ga zgrabi sud za kiku. Šta to? Crva jede vrebac, vrepca jede
					lisica, a lisicu vuk – a čovjek jede čovjeka, samo kad je dobra zgoda. Magarac
					je svaki čovjek koj od same pobožnosti žeđa i gladuje, pak vjeruje da Petar
					pravo ima nositi u svojoj kesi sto talira, a Pavao ni groša, da Pavao prava ne
					ima tražiti dijel od Petra. Nisam baš pobožan i preveć dobar, kako se to u
					svijetu zove, al sam lud, jer nisam dosta zlim, a to se uistinu zove dosta
					pametnim. Hranim se tuđim, da, al samo tuđim krumpirom, a pametnije bi bilo tuđu
					slaninu jest. I ako me uhvate, zar će mi gore biti? Ta bar ću imati gdje
					prespati i što založiti, a sud ne tjera čovjeka za koštu i stan. Jedna mi je
					masna pečenka utekla – Luka. Ej, da se te lude dočepam, puna šaka brade! Ne
					valja ti posao, Mikice! Zar si zato išao u školu, zar umiješ zato čitat i pisat
					da si ne znaš ni toliko zaslužit koliko Ciganin. Eto vidiš, pametne misli!
					Ciganin mi mora dati novaca, mora, pasja duša, ili će mu zlo biti.«</p>
				<p>Polagano krenu Mikica prema platnenomu stanu Ugarkovića, koj je svoj šator opet k
					Jelenju prenio bio, pošto je istraga radi Martinove nesreće prošla bez svake
					pogibelji, jer se ništa nije saznati moglo. Ciganica Kata bila je pošla po svom
					zanatu u sela, bud da kaže srićicu, da čini čare, da liječi marvu i ljude i da
					pobere jaje, sirac ili da zadavi putem koju gusku ili kokoš. Mala Cigančad
					skakala je po grmlju ili sjedila kraj vode na zemlji praveć kuće od blata i
					pijeska. Ciganin Ugarković bijaše sam. Eto dobre sreće. Sjedio je pred šatorom
					na zemlji, držeć među nogama malo nakovalo, pa je kovao čavle. Opaziv pisara,
					dignu rutavu glavu, izbijeli zube, pa će vrgnuv kladivo na stran:</p>
				<p>– Eto u dobar čas, Mikice! Htio sam te potražiti da ti novicu kažem.</p>
				<p>– Šta je, Ugarkoviću? – zapita mali.</p>
				<p>– Ti, more Mikice, tražiš Luku, je l'?</p>
				<p>– Da! Šta je? – reći će pisar življe. – Zbilja živ?</p>
				<p>– Da.</p>
				<p>– Reci, gdje?</p>
				<p>– Šta mi daš ako reknem? – nasmija se Ciganin, pruživ ruku.</p>
				<p>– Šta, e šta? – škrinu pisar ljutit. – Ne luduj, kazuj! Neće ti žao biti. Sada ne
					imam ništa.</p>
				<p>– Eh da! To ti veliš. Bit će gaće, ali kad će?</p>
				<p>– Nisam li ti kum? Jesam li ikad slagao kad sam obećao? Ti si ništarija, crna
					huljo jedna!</p>
				<p>– Ha! Ha! Vidi ga! Kako se puri kum! Odmah prekipi lonac. Samo je šala. Pa čuj!
					Moja braća Cigani vidješe Luku prekjučer u gradu. Kupovao je štošta na trgu.</p>
				<p>– Kakav je?</p>
				<p>– Za prosjaka jeste obučen, al nije prosio.</p>
				<p>– Ah! Dobro! Doći će u Jelenje.</p>
				<p>– Misliš, kume?</p>
				<p>– Sigurno će doć. Al gdje prebiva? Kamo je pošo?</p>
				<p>– Ne znam. Braća su pitala. Ne htjede im reći.</p>
				<p>– Dobro, doći će. Al čuj kume Ciganine, sad ću ti ja reći riječ.</p>
				<p>– Šta je?</p>
				<p>– Daj novaca! Treba mi.</p>
				<p>– Ja, tebi? Ho, ho, ho! Ma je l' kum poludio? Otkuda kukavici Ciganinu
					novaca?</p>
				<p>– Ne šaraj! Znam ja što znam! Ti si jučer prodao Đuri kobilu.</p>
				<p>Ciganin trznu se od ljutosti.</p>
				<p>– Da, prodao sam na priček – izmrmlja ljutito kroz zube.</p>
				<p>– Ne cigani, kume Ciganine. Za gotove novce si prodao. Daj novaca! Gladan sam,
					žedan, ne imam duhana.</p>
				<p>– A ti sjedi, jedi kod nas, pa na ti moje kese.</p>
				<p>– Neću, novaca hoću.</p>
				<p>– Ne dam.</p>
				<p>– Ne daš?</p>
				<p>– Ne.</p>
				<p>– Dobro, a ja idem k sudu, pa ću pripovijedat kakov si svat, tko je Martinu ubio
					marvu, tko zapalio sijeno.</p>
				<p>Ciganin poniknu, škrinu, al brzo planu:</p>
				<p>– Eh i tebe će zatvorit, ti si me zato platio.</p>
				<p>– Ne marim, imat ću bar hrane i stana. Šta ja? Ja ne imam žene i djece. Al
					ti...</p>
				<p>– Tko će mi dokazat?</p>
				<p>– Tvoje šilo što pri sudu leži.</p>
				<p>– Šilo je šilo.</p>
				<p>– Nije, kume – nasmija se pisar zlorado. – Ima tvojih šila dosta po selu, svako
					ima svoj biljeg i pri dršku malen križić. Reći će na te seljaci čije je, reći će
					i braća Cigani da je šilo Ugarković kovao, samo da sebe operu.</p>
				<p>– A ti si kum? Ti si kum? Gdje ti je duša? – planu kovač kroz plač.</p>
				<p>– Daj ti mojoj duši mira. Želudac ne mari za kumstvo. Novaca daj!</p>
				<p>Crni kovač grizao se od jeda. Uzdahnuv posegnu u žep svojih hlača te iznese
					kesicu, otvori i poče dobre novce prekapat.</p>
				<p>– Papira! Papira kume! – reče pisar hladno. – Nisam prosjak da me Ciganin daruje
					krajcarom, posegni u njedra, u prsluku imaš krupnijeg novca.</p>
				<p>Ciganin ošinu ga okom punim bjesnoće i stavi drhćuć ruku na prsa.</p>
				<p>– No, brzo! – viknu pisar lupiv ljutit nogom.</p>
				<p>Ciganin izvadi lisnicu, stavi ju među koljena, izvuče mukom forintaču i podade ju
					napasniku.</p>
				<p>– Još – odvrati ovaj strpav forintu u žep.</p>
				<p>– Ma – škrinu kovač.</p>
				<p>– Još četiri! – iskesi se pisar dignuv četiri prsta.</p>
				<p>– Kugo? Šta me jedeš? Oj, žalosna majko moja!</p>
				<p>– Ne ima fajde, kume! Još četiri!</p>
				<p>– Na, jedi si, zlotvore! – dahnu kovač bijesno, baciv četiri forinte.</p>
				<p>Pisar ih pobra, pogleda prema suncu nisu li krive, zakima i stavi ih u žep.</p>
				<p>– Tako – reče spustiv se kraj kovača na zemlju – to je za sada dosta. Vidiš, sad
					sam ti opet kum. Samo pametno treba.</p>
				<p>– Vražji si kum!</p>
				<p>– No, no, no! Sad mi daj jošte duhankesu, pa onda smo opet dobri prijatelji.</p>
				<p>Ciganin baci mu kesu, pisar napuni si lulu, stavi na nj žeravku, potegnu dva-tri
					puta i pošto je odbio nekoliko dimova, reći će:</p>
				<p>– A znaš li ti zašto pitam za Luku, zašto na njega vrebam?</p>
				<p>– Valjda da ti da novaca.</p>
				<p>– Eh, šta dati, ja ni ne mislim na to, ja mislim uzeti.</p>
				<p>Ciganin dignu pozorno glavu i pogleda pisara ispod oka.</p>
				<p>– Da, da – potvrdi pisar – uzeti, kume.</p>
				<p>– Kako?</p>
				<p>– Čuj! Ali... Boga mi moga, ako korakneš krivo, otišla ti glava. Mi ćemo praviti
					dobar posao, ja pol ti pol, svakomu će dosta biti. Znaš li radi koga si podavio
					Martinovo blago, zapalio Martinovo sijeno? Radi Luke, da, da. Trebalo je
					zaništit bogatog seljaka da dođe u Lukine nokte, da uzme od Luke novaca i kad bi
					ga Luka imao na uzici, hotio ga prosjak kvačiti da mu da kćer za ženu.</p>
				<p>– Maru – zinu Ciganin od čuda – ma Luka Maru!</p>
				<p>– Da, Luka Maru! Ha! Ha! Ha! Ja sam radio i ti si radio, Luka je mislio da će po
					njega dobro izići. Nego je on luda i lopov. Pokajo se radi marve i sijena, htio
					je mene bacit u blato, prodao svoje obligacije za gotov novac da si sam predobi
					starca i djevojku, nas dva da ostanemo vrazi, a on da bude svetac. Prevario se,
					znao sam da će se prevariti. Kako bi cura pošla za njega, za takovo odrpano
					kopile. Nasjeo je i ja sam mu koju stotinicu istepo iz žepa. Nego sam mislio
					dobiti sve. Luka ima pri sebi gotovih novaca, puno novaca, na stotine, više,
					nego si misliš.</p>
				<p>– Ah!</p>
				<p>– Ima, to ja dobro znam. Vrebao sam na njega, al ujedanput izniknu. Vidiš, to mi
					je sve pokvarilo, sve. Dao sam ga tražit, dao sam pitat za njega, išao sam u
					grad i okolo grada, nigdje, nigdje ne ima Luke. Sad smo ga našli. Doći će u
					selo, mora doći. Lud je i sada za Martinovom kćeri. Udata je, možebit zna da
					jest, možebit i ne zna. Svejedno. Duša mu ne da mira, nešta ga vuče ovamo, to ti
					dobro znam, jer kad si samo njezino ime spomenuo, zadrhtao je luđak kao šiba.
					Bilo je kao da ga je začarala.</p>
				<p>– Eh, doći će, ako dođe. Šta ćeš ti?</p>
				<p>– Luka nosi uvijek sve novce sa sobom, jer se boji skrivat ih. Donijet će ih u
					selo, Luka neće zaći u nikakvu kuću, on ne ide stanovat pod ljudski krov. Reci
					kume Ciganine, je li pravično da takva luda, takva kukavica ima toliko novaca, a
					mi pametni ljudi da ne imamo groša od toga. A? – završi Mikica pogledav oštro
					kovača.</p>
				<p>– Ma dobro je imati novaca, puno novaca, ali kako – sud – žandari...</p>
				<p>– Kukavice! Je li te sud našao kad si Martina poharao?</p>
				<p>– Al odat će Luka...</p>
				<p>– Luka! Ha, ha, ha! Luka neće ni duši reći crno pod noktom, Luka će prije, no –
					mahnu pisar rukom prama nebu.</p>
				<p>Ciganin skočiv na noge uzmaknu i pogleda plaho pisara, zatim uzmrmlja muklo:</p>
				<p>– Ciganin krade...</p>
				<p>– Ciganin pali – zagrohota pisar – pa zašto ne bi – beno! Što te svrbi takova
					prosjačka glava. Briga koga živi li kakov Luka, ne živi li. Ni kukavica neće za
					njim kukati. Ne ima žene, djece. Tko će dobit novce? Tko ih nađe kad prosjak
					odapne. Nije li bolje da ih mi nađemo? Pa nećemo ga mi – nego će ga – šapnu –
					Sava. Voda je duboka, široka, voda je nijema, dosta ima tu mjesta za Luku.
					Odnijet će ga dovraga. No kume! Svakomu pol. Ja sam preslab, u dva bit ćemo
					jači. No, daj ruku! Nitko neće za njega pitat. Da! Na tvoj dijel doći će
					najmanje četirista forinti!</p>
				<p>– Četirista forinti? – reče plaho dignuv glavu Ciganin, koj je do sada nijem,
					gledajuć u zemlju stajao.</p>
				<p>– Četirista, ma kažem ti! – viknu pisar, brzo se ogledao i skoči na noge. – No!
					No! Daj! Ruku amo!</p>
				<p>Ciganin okrenu glavu i pruži pisaru ruku.</p>
				<p>– Eto, vidiš da si pametan. Svatko traži svoje. Zašto ne bi i mi kad nam sreća
					da? Ne boj se ništa, kume! Idi u grad, odmah idi pa vidi gdje je. Slijedi ga,
					pazi kad dođe u selo. Zbogom!</p>
				<p>Pisar odšulja se od svoga kuma, a ciganski kovač sjeđaše dugo pred svojim
					šatorom, gledajuć u zemlju. Napokon skoči na noge i pohiti u grad.</p>
				<p>* * *</p>
				<p>Dođe noć, tiha tamna noć na selo, puna zvijezda, al bez mjeseca svoga. Mrak
					sterao se po drvlju i grmlju, preko kuća ljudskih. Sve kanda je zanijemilo bilo,
					malo kada zalaja koj pas, al udilj šumila je Sava kroz gluhi noćni mir. Ni duše
					ne bijaše više na ulici, sve što je živo, bilo se je zavuklo pod svoj krov, samo
					su se kroz malena okna seljačkih kuća žarile luči u noć. Ugarković jošte se ne
					bje povratio iz Zagreba. Tražio je i tražio posvuda Luku, al ga ne nađe. Rekoše
					mu u malenoj krčmici da je tu pio i jeo, al da je valjda prošao u goru, nu sutra
					da će se svakako vratit. I odluči Ciganin čekat do sutra, prenoćit u gradu. U
					seoskoj krčmi čekao ga je pisar sjedeć za stolom. Jeo je, pio i pušio po volji,
					ta imo je novaca. Ura za urom minu, čaša za čašom plinu u Mikino grlo – al još
					ne bje Ciganina. Dva-tri puta pođe pisar pred kuću, pogleda amo, pogleda tamo,
					zvižnu – odnikle oglasa. I opet zađe u krčmu da čeka, da pije. Poslije nije više
					ni izlazio. Noge bijahu mu nekako drvene, glava teška. Sve niže i niže spuštala
					se glava, lula se ugasi i pade na stol, glupo izvali pisar oči, zatim mu pade
					glava na laktove i zamalo poče Mikica hrkati. Krčmarica malo je marila za to. Ta
					platio je, neka si počiva.</p>
				<p>U to gluho, mračno doba šuljala se sjena oko kuće Mate Pavlekovića, prhnu sad
					amo, sad tamo, iziđe sad na cestu, zakrenu opet na zavrtnicu, kanda ide za
					svjetlom što iz kuće sijeva, te se po kući miče. Plaho je sjena okolišala oko
					kuće, kao da noćni leptir obliće oko svijeće. Napokon, kanda je uhvatila mjesto,
					zaustavi se kod drvena stupa odakle se dobro vidjeti moglo sve što u kući biva.
					Tajnovita sjena upre bradu na stup i kako iz kuće munu zraka svjetla u tminu,
					pojavi se na stupu blijedo, turobno lice zahirena čovjeka koj nepomično zuri u
					okno. Bijaše to velika soba. Na drvenu stupu do zida bješe zataknuta luč. Upravo
					su ljudi večerali. Za stolom sjeđahu starci Martin i Mato, a naproti njima
					Andrija, krepak, zdrav i mlad. Na stolu pušila se velika puna zdjela, a u boci
					igralo je rumeno vino. Za Androm stajaše Mara držeć na ruci crnokoso djetence.
					Na njenu licu ne cvjetaše više onaj cvijet djevojačkog milja, ne sijevahu joj
					više oči vragolasto u svijet, to lice bijaše ozbiljno, mirno, al usto toli
					blaženo i zadovoljno, te oči gledahu sretno i spokojno na sjedoglave starce, na
					mladog muža, na puni stol, bilo je kao da vidiš u crkvi sliku svetice koja noseć
					u srcu rajski mir promatra blaženim okom sretne ljude. A milija, ljepša bijaše
					sad gdje joj ono malo bistrooko čedance pritisnu pune rumene jabučice svoje k
					licu, gdje uz ona dva crna Marina oka sijevahu male očice čeda, gdje se drobne,
					pune ručice ovinuše oko majčina vrata, kad zatitra posmijeh oko malih usana što
					ga majka naplati poljupcem privinuv jače k prsima plod srca svoga. Lijepe slike,
					divne slike, to je blaženstvo na ovoj zemlji što si ga ne možeš kupit ni srebrom
					ni zlatom, to blaženstvo daje ti samo ruka Božja.</p>
				<p>U tu sliku zurio je Luka, nijem, drven, kamen. Bijaše ko brdo tvrdo, pokriveno
					ledom i snijegom, al u tom brdu vri i ključa žarka, tekuća vatra, vječit pako.
					Htio je vidjeti sve, pazio je na svaki kret, na svaki mig. Čežnja ga dovede amo,
					bolna, tiha čežnja koja ne rani, ne mrzi, ne kune, već samo tuguje. Al kad spazi
					taj kraj, taj krov, ta lica, uzavri mu krv. Nadao se je da će možebit nesreće
					naći i ta nada bijaše mu utjehom, jer se je nadao da bi od njega pomoći biti
					moglo. Ali prevari ga nada. Pogleda oko kuće. Što je rad njega plamen uništio
					bio, podiglo se iznova, a sad čvrsto, zidano. Zaviri u kuću, al svaka crtica te
					male domaće slike pokazivala mu je sreću i mir, onu tihu spokojnost kojom
					prolazi ovaj život svijetom, ko što protiče bistra rijeka polagano cvjetnimi
					livadami. Ne, tu nije stan suza, nad ovim niskim krovom prostire se bijela
					kreljut smiješećeg se anđela!</p>
				<p>A ta sreća, taj mir bijaše nož u Lukino srce. Ta nije li vedar, sjajan dan, pun
					sunca bez oblaka najstrašnije vrijeme za čovjeka koj od žalosti pogiba? Ne
					tuguje li se lakše kad je nebo mutno, kad bijesni bura? Sijeda brada mu se
					zatiskivaše u drveni stup, nokti mu se zakopaše u drvo, srce ga je bolilo kao
					nikad na svijetu. Sve to si je i on želio, taj mir, tu sreću. Ovako je i on
					sjediti htio pod mirnim krovom, na svojoj zemlji sa svojom ženom, a sve je to
					tako blizu bilo, ni deset koraka od njega; jednim kričem mogo je svu tu lijepu
					sliku rasplašit, al opet je to daleko bilo od njega, kao ona zvijezda na nebu za
					kojom grabi ruka luda djeteta.</p>
				<p>Sad se prekrstiše muškarci, za njimi i žena. Valjda hvale Bogu na Božjem daru.
					Nehotice dignu Luka ruku da se i on prekrsti, al nije pravo ni znao kako se
					čovjek krsti. Pa zašto da se zahvali, pomisli u sebi, ima li u njegovu životu
					časak koj ga učini sretnim, je li njegovo srce poznavalo drugo nego puste želje
					bez nade. Ljudi u kući sklopiše ruke na molitvu. Valjda mole da ih Bog
					blagoslovi kao što dosele, da od njih odvrati svako zlo. Zašto je on imao moliti
					kad je u njegovu srcu zamrla svaka nada, i sve kad bi moliti htio, jadi su mu
					toliki da njegovoj molitvi ne bi bilo ni kraja ni konca.</p>
				<p>Sad se vesela lica kucnuše starci i piju za zdravlje svoje, svoje djece i svojega
					unučeta. Za čije zdravlje da pije on i tko pije za njega? Kako da želi svijetu
					zdravlje kad ga je svijet od sebe rinuo kao kužnu živinu? I šta će mu zdravlje
					bez sreće?</p>
				<p>Sad prihvati i žena čašu što joj muž poda. Srknu, kimnu i vrati smiješeći se
					čašu. To da je bar Luki dano, da se njegova suha usnica smije dodirnuti Marine
					čaše! Veselo uspriječi se čedo, mašuć ručicama, žena spusti mu glavu na muževo
					rame. Andro nasmjehnu se, pogladi rukom glavicu, dijete nasmjehnu se i uhvati
					oca za brk, starci nasmjehnuše se vrteći glavom i lupajuć dlanom po stolu i
					najzad nasmjehnu se Mara, pridignu dijete, privinu ga k sebi, poljubi ga, a Luka
					stojeć vani gologlav na noćnoj rosi, Luka zaplače od tuge, od jada, od gnjeva,
					jer je vidio ljubav, a osjećati je ne smije. Luka zamrzi na to malo, nevino
					djetešce ko na živoga vraga, jer je jezgrom ljubavi bilo, jer je svu kuću vezalo
					u jedan vijenac koj je disao mirisom ljubavi.</p>
				<p>Napokon digoše se ljudi da pođu počinut. Nešta si rekoše, valjda: Lahka noć. Luč
					se ugasi i slika potavni.</p>
				<p>Lahka noć, rekoše si ljudi i lahka spustit će se na njih noć, miran sanak, ta
					slatka plaća težaka. Jednako mirno počivat će stare kosti otaca, jake mišice
					radinog sina, a i ljubeća majka snivat će milo o svom majušnom čedu koje stiska
					dremljuć glavicu pod majčine ruke i polaže sitne ručice na majčine prsi. Lahka
					noć svim, svim je lahka noć, i onoj stoki što na stelji leži u staji i onoj
					kokoši što na grani čuči, i onomu psetu što se je savilo u kutu, al njemu, Luki
					nije lahka noć, njemu je teška, strašna noć. Njegovo srce prebadaju sve muke,
					njegovu dušu razdiru sve strasti. Htio bi kriknut, jauknut! Je li on to i
					zaslužio? Po čem? I uhvati onaj drveni stup, pa ga poče drmati kao da je to
					čovjek koj mu je skrivio sve zlo na ovom svijetu, poče ga drmat, al stup se ne
					maknu, jer mu je živ korijen bio duboko uvriježen u zemlji. Luka pogleda. To ne
					bijaše stup, već panj izgorjela stabla koj mu odgovori na gnjevno pitanje. Duša
					ga zazebe i pobježe u noć.</p>
				<p>Pod starom, zapuštenom sušom podalje od sela klonu Luka na zemlju, umoran na
					tijelu i duši. Mnogu je noć tu u prijašnja vremena prespao bio tvrdo i
					bezbrižno. I ovaj put sklopiše mu se vjeđe, tijelo ležaše ko mrtvo, al njegove
					misli su bdile i u snu ga mučile. Bilo mu je da mu se ispunila sreća, da mjesto
					Andrije sjedi za stolom u Matinoj kući, a kraj njega Mara. Otkad ga je majka
					rodila, nije mu toli dobro i voljko bilo. Martin mu se smiješio, smiješila i
					Mara. Tada htjede posegnut za vrčem da svim nazdravi zdravlje, al pred njega
					stupi mali crnooki anđelić, ono malo Marino dijete, uze mu vrč iz ruke i reče:
					»Komu napijaš zdravlje, eno gledaj za kuću, ondje gori djedova muka, takovo ti
					nam napijaš zdravlje!« Poslije uspinjao se na strmo brdo, gotovo okomito. Na
					vrhu ga je čekala Mara. On je gazio i gazio uzbrdicu i sebi se čudio kako se
					ljudski stvor na to sunovratno kamenje popinjati može, kao kakova mačka. Već se
					je bio blizu prikučio vrhu, al preda nj stupi ono malo crnooko djetešce, baci
					mali kamečak u nj, Luka pade sunovratce niz brdo i bio bi se razletio da ga nije
					na svoje ruke uhvatio prosjak Mato, koj mu, nasmijav se grohotom, pogleda
					svojima mrtvima očima u lice i reče: »Luđače, ne rekoh li ti da su ljudi
					zvijeri, da su prokleti!« Najzad, snivao je o pravdi. Vidio je svoju kuću.
					Stajala je baš na međi među nebom i paklom, pa se nije znalo pripada li nebu il
					paklu. On je sam sjedio u kući da čeka sud, a pred vratima stajaše sudac – ono
					malo dijete. Zdesna vikahu anđeli: »Ta kuća pripada nebeskomu carstvu!« Slijeva
					udariše vrazi kričat: »Nije istina, ta kuća stoji u paklenom kotaru!« Tad reče
					dijete: »Da čujemo svjedoke!« I dovedoše anđeli za svjedoke sunce, mjesec,
					zvijezde, vjetar i jeku. Sunce reče: »Ja sam Luku vidjelo u sve dane života.
					Trpio je, mučio se, htio je postat poštenim čovjekom.« Mjesec i zvijezde rekoše:
					»Vidjesmo za tihe noći njegove suze, zao čovjek ne može plakat.« Još reče
					vjetar: »Ja sam nosio svijetom njegove uzdisaje, bijahu odsrca!« Najzad ozva se
					jeka: »Čula sam u gori njegovo kukanje i naricanje i onijemih od toga.« Al i
					vrazi dovedoše svjedoke – pisara Mikicu i Ciganina Ugarkovića. Ciganin pokaza
					šilo i gubu, Mikica sve obveznice seljačke što ih je za Luku napisao bio. Bijahu
					pisane krvlju.</p>
				<p>Sunce zađe, mjesec potavni, zvijezde utrnuše se, vjetar i jeka zanijemiše, plačuć
					odletiše anđeli, a dijete odsudi: »Vaše je pravo, đavoli, vi ste jači! Uzmite
					kuću i sve što je u njoj!« I vazda vraćalo se u snu ono malo dijete.</p>
				<p>Jutrnja studen protrese Luku. Probudi se, ali isprva nije smio izaći iz svoga
					skrovišta. Plašio se je svijeta, bojao se je da će svi svjedoci svijeta na njega
					prstom pokazat. Razmišljao je sjedeć u kutu o tom što je vidio, što je snivao.
					Sad bijaše trijezan, hladan, al samo časak. Zakratko spopa ga zavist, ljubomor,
					mržnja. U njegovu srcu probudiše opet stare zmije, sikćuć mu u uho: »Osveti se
					ljudskomu rodu, ljudi nisu nego zvijeri! Ljudi su prokleti! Drugi grli žensku
					koju ti ljubiš, a ona, vraćajuć mu cjelov, ruga se u duši tebi? Oni sjede mirno
					u svojoj kući, a ti obijaš svijet po vjetru i buri. Njim kuca srce lagodno, a
					tebi prijeti razbiti rebra. Osveti se svijetu koj ne ima za te ni suza, ni
					smijeha ni imena!« Sve jače i jače kuhala je krv u čovjeku. Osokoli se. Tad se
					izvuče iz zaklona. Već se je bilo jutro dobrano pomaklo, već se je rosa osušila
					bila. Luka pogleda prema selu, gotovo nije bilo ljudi, sve je na polju radilo.
					Nešta je čovjeka gonilo naprijed. Vukuć se jamom uz živicu priđe bliže k selu i
					baš do vrta Mate Pavlekovića, blizu onog prijelaza gdje je Mari ponudio bio sve
					svoje novce. Pogleda preko živice na zavrtnicu. Nešto ga spopa, oko mu sijevnu,
					obazrev se skunjem, skoči preko živice. Nasred zavrtnice sjeđaše u zipci Marino
					dijete samo, posve samo. Od kuće nije bilo čuti ni glaska, valjda su ljudi za
					poslom bili. Nedaleko od djeteta stajao je badanj vode kojom seljaci polijevaju
					vrt kad u zdencu nestane vode. Luka dođe do djeteta.</p>
				<p>– Ha! Jesi li tu, muko moja! – šapnu si zlorado čovjek. – Ti crve, ti me najviše
					mučiš, truješ mi srce, otimlješ san, a njim si najveća radost. Da tebe nije
					bilo, ne bi mi nada navijeke uništena bila, ti si očit dokaz moje propasti. Da
					tebe nestane, da pogineš, bolilo bi ih to, ljuto bolilo. Saznali bi što znači
					žalost i muka koja poput crva ruje u srcu i glavi do groba. Da, da, tako se mogu
					osvetit, neće se više veselit, neće nikad! – Dijete gledaše nepoznatog čovjeka
					velikima očima.</p>
				<p>– Što si na mene izvalilo oči – nasmija se Luka – u snu mučilo si ti mene, sad ću
					ja tebe. Čekaj! Čekaj! Kako bi bilo da te bacimo u onaj badanj, da te ondje
					nađu, da se naplaču. Da, dobro će biti.</p>
				<p>Luka izvadi plaho dijete iz kolijevke, uze ga na ruku i pokroči k badnju.
					Ujedanput se ustavi.</p>
				<p>– Ne bi li bolje bilo, umovaše dalje, da te ne bacim? Znali bi da si mrtvo,
					vrijeme bi izbrisalo suze, došla bi druga djeca. Ne, ne, neću te bacit. Bolje će
					biti da te daleko ponesem u svijet, da te Ciganom dadem. Tvoji neće znat jesi li
					živo, jesi li mrtvo, žalost i nada neka se hrvaju u njihovu srcu, to boli jače,
					to peče ko vječna vatra. Da, odnijet ću te, ti ćeš bit ono što sam ja, ti ćeš
					sve trpit što ja trpim. Hodi crve!</p>
				<p>Već htjedne pokročit, al nehotice svrnu okom u vodu koja se je od sunca poput
					ogledala ljeskala. Spazi sebe; to žuto, nabrano lice, te blijede usne, te mutne,
					zdvojne oči, to čelo puno pečali, tu ružnu glavu. I učas pogleda dijete, a
					maličak raširi rumena ustašca do jamica, malene ružičaste nosnice, te drobne
					očice sijevnuše veselo i djetešce nasmjehnu se prosjaku, toli milo, toli slatko,
					kanda je zvijezda na nebu zatreptila. Ljudi slikaju anđele kao dječicu, ljudi ne
					vide anđela, al vide djecu. Luka pogleda opet sebe, pa opet dijete. Ruke mu
					počeše drhtati, na to lice, nagrđeno zloradim bijesom, spusti se duboka žalost,
					kanda mu je ruka Božja izgladila obraze. Jedan jedini stvor na svijetu
					nasmjehnuo mu se milo, stvor koj ne zna za himbu, za predsude svijeta, stvor –
					prilika ženi koju ljubi, stvor, komu je Bog stavio rajski posmijeh na drobna
					ustašca, da, da, jer na tih sitnih ustih cvate još nevina ljubav za svakoga
					čovjeka. Pa taj stvor da Luka uništi, to dijete koje mu tim posmijehom više
					učinilo dobra, nego svi ostali ljudi zla? Smiješ li drobnu ružu kraj puta
					zgazit, jer ti milo miriše? Zato da pati čedo sve one muke koje je on pretrpio,
					da ga hladna srca baci u ponor iz kojega se sam nije podignuti mogao, jer je
					kušao zlim postići dobro! Ne, ne, ne, jecaše njegova duša iz dubine svoje! Sam
					ću nosit tu kletvu, nitko drugi nek je ne nosi, nikomu na svijetu ne želim toga.
					Ne crviću moj! Rasti sretno među svojimi! I srce poče mu polaglje kucati,
					njegovimi žilami prostruji nikad neoćućena blagost. Polako donese dijete do
					kolijevke, stavi ga nježno u posteljicu. »Pozdravi majku svoju«, šapnu tiho,
					poljubi čedo u čelo i vrela suza kanu mu iz oka na rumeno lišce dječarca kao
					rosa nebeska na ružicu. Zatim se trgnu i uminu naglo među živicom, sve dalje i
					dalje preko polja. Koracao je lahko, hrlo, kao da krila ima, smiješio se svakomu
					cvijetu i drvetu, iz tog šuma lišća kanda su šumila krila anđela. Oprošteno mu
					je, to dijete mu je oprostilo, našao je dušu svoju, a u čas kad ju je navijeke
					potratit htio đavolskim činom.</p>
				<p>Bijaše toplo, a Luka putem sustao. I zađe u šumicu podalje od puta, zavuče se za
					grm i legnu u travu. Mirno i lahko, reć bi veselo, spavao je čovjek, toli slatka
					sanka ne bje nikad osjetio. Sanak bijaše to bez sanje. Kad opet pogleda, sunce
					već se bilo odmaklo od poldneva – bio je vedar i miran. Hrlo se dignu i pođe
					veselo u grad.</p>
				<p>* * *</p>
				<p>Pod mrak doleti Ugarković u selo do krčme, pogleda na prozor i pokuca, spaziv
					pisara, tri puta polagano na staklo. Mikica iziđe.</p>
				<p>– Ti Ugarkoviću?</p>
				<p>– Ja.</p>
				<p>– Šta je? Gdje si dva dana bio?</p>
				<p>– U gradu. Tražio Luku.</p>
				<p>– I našo?</p>
				<p>– Našao.</p>
				<p>– Pak?</p>
				<p>– Doći će u Jelenje. Ide možda sad.</p>
				<p>– Kako znaš?</p>
				<p>– Morao je ovdje u selu bit dok sam u gradu tražio. Spazih ga zdaleka kako ide u
					grad od naše strane.</p>
				<p>– Šta više?</p>
				<p>– Idem ti ja, kume, za njim daleko što bi slaba puška ponijela da me ne speti. Ja
					sve korak po korak za njim. On u krčmu, a ja čekaj pred krčmom, on iziđe, a ja
					opet za njim. Pomisli, ide k popu u župni dvor.</p>
				<p>– Ah! – začudi se pisar.</p>
				<p>– Da k popu. Dvije sam ure čekao dok se Luka ne pokaza na kućnih vratih.</p>
				<p>– Onda?</p>
				<p>– Išo iz grada opet na našu stran.</p>
				<p>– A ti?</p>
				<p>– Ja sam se stranputicom šuljo da dođem prije njega, da ti javim.</p>
				<p>– Ne rekoh li ti da će doć?</p>
				<p>– Pravo si reko.</p>
				<p>– Al nije moguće da je ovdje bio.</p>
				<p>– Ma jest, kad ti velim.</p>
				<p>– Dovraga! Nu svejedno! Sad ga imamo.</p>
				<p>– Imamo, Mikice! Četiristo, veliš?</p>
				<p>– Ne fali.</p>
				<p>– Dobro. Nu maknimo se odavle.</p>
				<p>– Dođi ti za mnom da dogovorimo što treba. Sigurno će doć do Matine kuće.</p>
				<p>Dok su se obojica odmicala od samotne krčme, zakrenu s varoškog puta čovjek pred
					nju i uniđe. Krčmarica stade se od čuda krstiti opaziv novoga gosta.</p>
				<p>– Za ime Boga! Jeste li vi to, kume Luka?</p>
				<p>– Da, Jano! Ja sam. Dobra večer!</p>
				<p>– Da Bog da Luka! A otkuda ste se ispuknuli? Nit ne pamtim više kad sam vas
					zadnji put vidjela. Gdje ste zaboga bili?</p>
				<p>– U svijetu, kumo Jano. Dajte vina.</p>
				<p>– Pak što su vam Jelenjani učinili, te ste naše selo ostavili.</p>
				<p>– Jelenjani meni nisu ništa krivi. Eh, otišo sam. Ta znate kako puhne čovjeku
					katkad u glavu.</p>
				<p>– Al čujete, Luka, svi su se ono na vas srdili kad ste svoje dužnike onomu
					gospodinu iz grada prodali. Dobro da ste malo igrali skrivača, nu sad se opet
					sve stišilo. Ne bojte se ništa.</p>
				<p>– Ne bojim se, Jano, vjerujte. Šta se je u selu zbilo otkad me nije bilo
					ovdje?</p>
				<p>– He, da vidite, puno toga, proteklo i puno vremena. Kad smo se ono zadnji put
					vidjeli?</p>
				<p>– Poldruga godina je i više.</p>
				<p>– Dugo dugo, to vi puno toga ne znate. Da, Mara Lončarićeva pošla za Andriju
					Pavlekovića.</p>
				<p>– Znam, čuo sam u gradu.</p>
				<p>– Nije li to pravo čudo, recite sami?</p>
				<p>– Šta je čudo, Jano?</p>
				<p>– Ta valjda i vi znate kako su se Martin i Mato vraški pograbili bili, jedan da
					drugoga otruje u žlici vode. Najedanput prevrnulo se preko noći sve. Što prije
					gorko i kiselo, to je sad slatko i glatko bilo. Svi smo se tomu čudili. Da, još
					i to: Martin dao je svoju kćer Matinu sinu.</p>
				<p>– Kako ti ljudi sada živu, kumo Jano? – upita Luka gleđuć pred sebe.</p>
				<p>– Bogami, dobro živu, kao golubi živu. Sve je to sada jedno gospodarstvo, jedan
					krov. Pak se tu bogami radi od zore do mraka. Martina bilo je ono pred dvije
					godine ljuto ošinulo, al sad se tomu i traga ne vidi. Sve su popravili, očistili
					i pozidali, nanovo i bolje posagradili, i marvu nabavili. Što prije drveno, sada
					je čvrsto zidano i crijepom pokrito. Od sve nesreće nije ostalo nego jedno
					ogorjelo drvo, a to su ostavili za uspomenu, neka se djeca sjećaju.</p>
				<p>– Znam za Martinovu nesreću – reče Luka neveselo – al recite mi kako su se ljudi
					pomogli?</p>
				<p>– Nešto je dao Mato, imao je stari skupac više novaca nego se je mislilo, a i
					njegovo gospodarstvo dosta vrijedi, ako su čestite ruke pri njem. Dok je stara
					sestra gospodarila, išlo je mnogo toga po zlu, al otkako se je Andro primio
					posla niče mu sve dvostruko ispod ruke, kao da na toj kući ima osobit blagoslov.
					Iz prvine pomogla su Martina i gospoda iz grada. Sabiralo se za njega, vele, po
					cijeloj zemlji i tu je koja stotina pala. Tako se je sve za njega složilo. Nu
					najviše blagoslova nose si ljudi sami. Te gospodarice ne ima po cijelom kraju
					što je Mara. Ja sam, hvala Bogu, dosta stara, ali malo kada je Jelenje vidjelo
					takovu gazdaricu. Pogledajte u kuhinju, u pivnicu, u vrt, u mliječnicu, sve je
					to čisto kao crkva na Božić, ni zrno da bi po zlu išlo. Glava je dakako Andrija,
					taj čovjek kanda ima četiri ruke i dvije glave. Ljudi ga slušaju i u neprilici
					pitaju, a on svakomu kaže što treba, ide za ovoga i onoga i na sud i na
					magistrat, pa sve samo za Božju hvalu i za nikakvu svoju korist. Gospoda u gradu
					poštivaju ga, dolaze i u njegovu kuću. Htjeli ga imati za starješinu, al on
					nikako neće za tu brigu znati koja samo zatire gospodarstvo. Otkad Andro u selu
					gospodari, manje dolaze amo fiškali, manje je pravde. Kad se dvojica povade, idu
					k njemu, neka im rekne što bi pravo bilo, a kad im on veli: Ljudi ovako ili
					onako, pravo je obojici, pa se izmire bez suda. I pisma im piše, a ne traži
					ništa, zato mu i svijet govori »pravi starješina«, a Janku »farbani starješina«.
					Najviše se ljuti na njega Mikica, jer mu Andrija posao kvari, a mnogi groš što
					bi taj »krivi fiškal« zapio bio, ostaje seljakom u žepu.</p>
				<p>– Ima li Andrija djece?</p>
				<p>– Ima zdrava dječka. Bože moj! Al je bilo veselja u kući kad ga je Mara rodila.
					Kum mu je bio senator iz grada, pa je došao i na krstitke, a š njim i kapelan.
					Pogačarice došle čak iz trećega sela i pilo se do kasne noći. Pak da ste starce
					vidjeli, Mato pjevao je cijelu večer, a sada se srdi da ne može dijete nosit,
					jer mu je desna ruka mrtva ostala. Martin pako hodao je po cijeloj kući amo i
					tamo kao muha bez glave, a sve od same teške radosti nigdje nije imao mira. Da,
					da, to dijete, to im je prava radost. Ne bi ga dali ni za cijeli grad.</p>
				<p>– A šta Mikica?</p>
				<p>– Zlo, kume Luka, zlo, od dana do dana namanje. Suši se ko stara vrba, pijan je
					kad i kaplje ne okusi. Čitav dan vuče se po selu kao staro, gingavo pseto uz
					plot. Posla ne ima, ljudi se opametili, a vas ne ima. Sve se je presušilo. Sve
					mu se ciganija mota po glavi i ako ga smrt prije ne odnese, neće biti š njim
					dobra, bogami neće. Katkad ulovi još kakova mršava miša, pa onda ide sve u grlo
					dok ga ne ostavi i ono malo pameti što mu je piće ostavilo. Ja mu ne dam na
					vjeru, jer inače ne bi groša od njega vidjela. Ako vino ili rakiju zove, mora
					najprije platit. Nu sad već i malo vina pije, dao se je na rakiju, ne može vam
					svoga imena potpisat, ako prije ne ispije čašu žganice, tako mu ruka drhće.</p>
				<p>– A što starješina Janko? – upita Luka dalje.</p>
				<p>– Što bih vam rekla. Janko je Janko – odvrati Jana brbljuć. Ta vi ga poznate
					dobro, a i gospoda u gradu. Nitko mu ne vjeruje. To vam je čutura koja uvijek
					smrdi, bila puna, bila prazna, a da se napuniti makar od crnoga Ciganina.
					Pridržali ga, jer ne mogu boljega naći, ter službuje kao star šepav konj koga
					neće gospodar od samoga milosrđa zatući, a Jankovo službovanje i ne vrijedi
					groša. Nego su mu krila malo podrezali. Andro pograbio ga je radi općinskoga
					pašnjaka, jer je starješina sav prihod propio. Sad su gradska gospoda postavila
					druge odbornike.</p>
				<p>Luka je sve te novine slušao i naslušao te zamišljen gledao u dno čaše koja je
					pred njim stajala.</p>
				<p>– Ali valjda ćete sad kod nas ostati, Luka? – zapita ga krčmarica.</p>
				<p>– Neću Jano.</p>
				<p>– Već kamo ćete?</p>
				<p>– Daleko! Daleko odavle! – mahnu prosjak rukom.</p>
				<p>– A zašto ste amo došli?</p>
				<p>– Da se još jednom nagledam toga kraja.</p>
				<p>Jana, ne razumiv tih riječi, skrenu samo ramenom i iziđe po svom poslu iz sobe.
					Luka da se digne, kad al u sobu Mikica stupi. Prosjak uočiv negdanjeg ortaka
					problijedi, zadrhta, a Mikici zape noga na pragu. Vrebajuć zaludu blizu
					Pavlekovićeve kuće na Luku, bio je sustao, nit se je nadao da će prosjak doći,
					jer da se je Ciganin valjda prevario. Zato se je malo krijepit htio od napora i
					ostavi Ciganina na straži u grmlju.</p>
				<p>Prosjak dignu se malo-pomalo zureć ukočenima očima u pisara. Bijelo njegovih
					očiju sijevalo je čudnovato da ga je strašno pogledati bilo. U prvi čas čudno se
					potrese pisarova duša od toga pogleda, al se brzo ohrabri i reče prosjaku
					drzovito:</p>
				<p>– Dobar večer, Luka, otkuda ti? Kako je?</p>
				<p>– Huljo! Ne pitaj me!</p>
				<p>– No, no, kako to govoriš? Nekad nisi se tako kesio na mene, nekad si mi milo
					govoriti znao. Srdiš se na me, a ne znam zašto. Ja ti bar nisam ništa kriv.</p>
				<p>– Ti, ti da mi nisi ništa kriv? – škrinu Luka.</p>
				<p>– Dabome da nisam – potvrdi pisar glavom, spustiv se nehajno na klup kraj stola.
					– Recimo istinu, ti si sve pokvario. Zašto si htio ići svojim putem, a izigrati
					mene i Janka? Ja sam sve to tako fino priredio bio, a ja kriv, ako ne bi danas
					sjedio s Marom u svojoj kući. Mislio si da sve to bolje znaš, pak si me ostavio
					na cjedilu. Išao si prodat svoje obligacije, a meni ne reče ništa, pobirao si
					novce za kortešaciju, a meni si bacio koju kost. Misliš li da sam pas? Ej, varaš
					se, brajko moj, Mikica ima fin nos. Da, da gledaj me samo. To mi je hvala bila,
					je l'? Nisam li se krvavo za te namučio, nisam li tvojim slugom bio? Nisam li
					rad tebe glavu stavio na kocku zatiruć Martina. Je l' potrebno bilo da me se
					otreseš kao mokar pas kišnice?</p>
				<p>– Šuti! Šuti! Lopove! – škripaše prosjak koj je jedva dišuć od gnjeva slušao te
					riječi. – Kamo sreće da sam te se prije otreso ko opanak blata. Da, ostavio sam
					te, jer sam te se počeo bojati kao kuge. Bio bih te naplatio i pošteno, bio bih
					ti dao da ne pogineš, al s tobom posla imati nikad više. Da, ja sam zadnji
					čovjek na svijetu, i ne cijenim se za više, al ti i nisi čovjek, ti si nečisti
					duh koj se samo veseli kad počini kakovo zlo, koj se smije kad drugi ljudi
					plaču. Mirno si Martinu dao uništiti blago, po tvojoj namisli zapalio mu je
					Ciganin krov dok si pjevao, pio i u kolu skakao. Groza me je hvatala kad sam te
					gledao, izrode ljudski, i u duši se zakleo da ću se tvoga ortaštva ostaviti. Ti
					varaš, kradeš, pališ, ti bi mogao i čovjeka ubiti! – Pri tih riječih strese se
					pisar, al brzo udari u smijeh.</p>
				<p>– Oh! Oh! Vidi ga, vidi! Otkad si se ti posvetio, čista dušice? Ja kradem, varam,
					prešam krvavo svijet, palim, pa da je barem za mene, da imam koristi od toga. Al
					ne, ja to za Luku činim, za njega se mučim, on obire mlijeko što ga nadojim, a
					meni ostaje jedva kapljica sirutke, pak zato se taj svetac mene plaši ko kuge,
					on me se hoće otresti kao blata...</p>
				<p>– Šut! Šut! Huljo – kriknu Luka stišćuć pesti – da si ne ogriješim na tebi duše.
					Prostak sam kao iz zemlje niko, divlji sam kako me je majka rodila, ne znam za
					nikoje dobro na ovom svijetu, pak sam bludio kao slijep. Al ti si varošanin,
					nosiš na sebi sukno, znaš čitat i pisat, imao si kuću, poštena oca, znaš što je
					dobro i pošteno, ti si imao otvorene oči i mogao si naći pravi put u Božjem
					svijetu, a jesi li dobar, jesi li pošten? Da si bar sam za sebe ostao lopov, da
					nisi druge okužio. Al ne, prilijepio si se na mene, otrovao si mi moju krv, moje
					srce – to si ti učinio, ti varoško dijete, to te je tvoje čitanje i pisanje
					naučilo.</p>
				<p>– A molim te, Luka, šta zbijaš komedije? Ako mi se hoće prodike slušat, idem u
					grad, ondje ima dosta popova i fratara, ti te svete meštrije ne razumiješ. Budi
					pri sebi, slušaj pametnu riječ. Ja sam si to predomislio. Meni te je žao. Budimo
					si opet prijatelji.</p>
				<p>– Ja tebi – rađe vragu!</p>
				<p>– Ma recimo da sam ja taj vrag. Budimo si opet prijatelji. Znam što te peče,
					Mara, je l'? Dakako. Ja bogami nisam Andriji reko da ju ljubi. Ali sam Martina i
					Matu povadio da su se grizli ko bijesni psi. Da su se opet pomirili, opet nisam
					ja kriv, već onaj nesretni fiškal koj je na kortešaciju došo i mladi pop iz
					grada. Da, da, taj ti je najviše kriv, jer je slatkim svojim jezikom pomirio
					starce. Vidiš Luka, ti su ti Maru uzeli, nisam ja. Nego ti nešta velim. Andro i
					Mara sad su sretni, mene to peče ko i tebe, pak daj budimo ljudi, daj da im se
					osvetimo. Zašto su oni sretni, zašto mi nismo, zašto smo mi izmet ovoga svijeta?
					Dođi sa mnom gdje ćemo nasamu biti, gdje nas nitko ne čuje, dođi da se
					dogovorimo kako da toj sreći zakrenemo vratom. Meni treba tebe, tebi treba mene.
					Daj ruku amo – smijaše se pisar nagnuv se na stol i pruživ Luki ruku.</p>
				<p>Prosjak uzmaknu, skoči.</p>
				<p>– Na – viknu i udari pisara šakom po licu da ga je oblila krv, te se pisar
					omamljen sruši na zemlju, a Luke nesta iz krčme.</p>
				<p>Prosjak izađe na hladni, noćni zrak. Prsi nadimahu mu se silno, krv goraše u
					njegovih žilah, živci mu drhtahu. Otvorenima ustima pojimao je zraka i skinu
					šešir da mu vjetar ohladi žarko čelo. I sad još trzaše gnjev na pisara njegovim
					srcem. Časak stojaše tako nijem, gledajuć prema mjesecu koj se je u njegovih
					turobnih očih čudno caklio. Bilo mu je odlanulo od hlada i blaži osjećaji
					spustiše se u njegovu dušu. Al ni migom ne trenu, bio je ko stup na priliku
					čovjeka. Šta je taj čovjek mislio? Iz blijedog ružnog lica mogao si čitati
					veliko, tajinstveno pitanje. Kakov je onaj svijet u visini nad zvijezdami? Ima
					li ondje života, i ako ga ima, je li bolji negoli bijedno živovanje na ovoj
					zemlji? Ima li ondje pravice koja kroji svim jednako pravo il se i ondje nekim
					dijeli samo milostinja? Hoće li ondje vidjeti, prepoznati svoga oca, svoju
					mater, hoće li se ondje svi jednako ljubit i grlit? Sve to je u svojoj prošlosti
					pitala jadna Lukina duša, radeć da se izvine iz okova smućenog si uma. A
					zvijezde zatreperiše kanda mu namiguju: Hodi! Hodi ovamo! Noćna rosa pade na
					njegovo vruće čelo i bilo mu je kao da je melem pao s neba. Uzdahnuv spusti
					glavu. Gledao je oko sebe, gledao je oštro svaki grm, svaki stup, svako
					stabalce, slušao je pomno svaki glas, i šum rijeke i lavež pasa, i oštri cvrkut
					drobnoga šturka u travi, gledao i slušao je kao čovjek koj se sprema na dalek
					put iz kraja u kojem je mnogo dana probavio, pa mu se oko na svaku malicu
					navadilo, pa mu je svaka sitnica mila. Čovjek ide, a Bog zna hoće li ga ti
					krajevi ikad više vidjeti. Tako i Luka. A ovamo morao je doći da se oprosti s
					tim krajem koj mu je gotovo zavičajem. Ovamo vukla ga je tajna, neodoljiva sila.
					Sto puti bila mu je noga putem amo zapela da se vrati, al opet mu nogu nešta
					turnu naprijed. Bilo mu je da ga tajna, neviđena ruka drži i ne pušta, da ga
					vodi ovamo u to selo, možda zadnji put. Polagano koracao je Luka od samotne
					krčme prema kućam i dospje skoro do Marinog stana. Prozori bijahu tamni, kuća
					zaključana. Prosjak sjede na kamen naproti kući podupiruć si laktima glavu. Dugo
					je gledao kuću. Kako može toliko ljudi u toli malenu prostoru toliko sreće i
					mira naći, a pojedinac ne može u cijelom svijetu? Sretni su, neka budu. Sreća je
					ionako kao san, a java je nesreća. Grijeh je nemilom rukom čovjeka trgnuti iz
					slatka sna. Nad krovom kuće, u staklu tamnih okana, kroz drvlje i grmlje
					sijevala je mjesečina kao čarobna osjena, činilo se da je to neko posvećeno
					mjesto što ga Bog rasvjetljuje u čas gluhe noći, da mu se ne primakne hudobna
					ruka. Samo opaka duša može rastepsti mehko ptičje gnijezdo, koliko veći je
					grijeh raskopati mirno ljudsko pristanište koje se ne sagradi preko noći, već ga
					grade kroz duga ljeta muka i briga, suze i znoj! Da, drevni krov koj se raspinje
					nad glavami poštene, tihe obitelji, koj je svjedokom da na ovom svijetu ipak
					srca ima, to je gnijezdo ljubavi, ognjište domaće, svet oltar, a skupe li se oko
					njega stari i mladi u slogi i ljubavi, vazda mu se diže dim do neba, takova je
					kuća i Bogu mila.</p>
				<p>Luka je sam sanjao o tom blaženstvu i živa ga je čežnja vukla u takovo kolo.
					Bijaše prost, neuk, nit je umio svojih misli izreći riječmi, nit bijahu njegove
					misli bistre zrake, već samo nejasno svjetlilo što prodire kroz maglu, ali
					bijeda i muka naučila ga je osjećati. Srce bijaše mu slatko zrno u krutoj
					ljuski, a ljuska bje pukla. Osjećao je živo, jer je bio niko iz prirode,
					zapušten, prezren, gažen, al neokužen onom prividnom uljudbom ponešto naobražena
					svijeta, koja nas mjesto sjajnom bistricom duha nuđa mutnim otrovom. Zato je i
					osjećao jače, zato bijaše njegova nesreća veća.</p>
				<p>Stoga sjedio je nijem na hladnu kamenu naprema mirnoj kući, naprema nedoželjivoj
					želji. Sad se za kućom okrijesi zvijezda. Svijetlo zrno sunu munjimice niz to
					blijedo nebo, ostaviv za sobom sjajnu zraku, minu zrno, minu zraka u nevid.
					Bilo, prošlo, sinulo, minulo. Prosjak se dignu i pogleda prema kući, kanda će ju
					očima blagoslovit, iz oka pade mu suza, al pade na kamen. Luka okrenu lice i
					stupaše brzo prema Savi.</p>
				<p>Lagano tekla je rijeka pjevajuć čudnu luljanku. Po valovih prelijevale se zlatne
					pruge mjesečine skačuć amo i tamo. Na drugoj obali sterala se ravnica, nisko
					grmlje, rijetko drvlje, hrpe kućarica i pokoj seoski zvonik, al sve crno na
					blijedom zanebju. Podalje niz rijeku klopotahu kroz noć mlinovi, crni i oni, a u
					njih crvena žarka piknjica – svijeća. Luka dođe na obalu baš na malu čistinu za
					kojom se je duljilo borovo grmlje. Obala bijaše tu podjedena, ovisoka, rukav
					Save dubok, brz, Luka pronicaše očima u vodu, stojeć mirno na brijegu. Ujedanput
					činilo mu se da nešta u grmlju šušti. Brzo krenu glavom. Sve opet zanijemi, al
					začas zašušti jače i kanda su ljudi šaptali. Luka okrenu se licem prema grmlju.
					Tad iznikoše iz grma dvije glave, pa dva tijela, najzad dva čitava čovjeka.</p>
				<p>– Tko je? – viknu Luka.</p>
				<p>Ljudi ne odozvaše se, al brzahu prema Luki. Već bijahu nasred čistine.</p>
				<p>– Ha! Huljo – kriknu prosjak – otale! Daj mi mirno mrijeti.</p>
				<p>– Ne – viknu Mikica – prije daj novce!</p>
				<p>– Ha! Ha! Ha! Ha! – nasmija se Luka grohotom, okrenu se k vodi, raširi ruke i
					baci se sunovratce u Savu.</p>
				<p>Pisar i ortak mu Ciganin doletiše k brijegu.</p>
				<p>– O tristo vragova! – ciknu pisar hvatajuć se za glavu i zureć s brijega u vodu,
					koja se zapjeni i sklopi nad prosjakom. – I opet izmaknu nam ispred nosa, a
					novci, lijepi novci su otišli kvragu. Je l' pobjesnila ta luda kukavica?</p>
				<p>– Da, da – potvrdi Ciganin glavom pogledav u Savu – izmaknuo Luka u drugi svijet,
					tu je voda duboka, derava, pak davi ko zvijer. Ode Luka, nu, ovako – doda
					Ciganin puhnuv preko dlana.</p>
				<p>– Al novci, moji novci – škripaše bijesno pisar uništen – i njih će voda
					odnijeti. Kume, dragi kume! Ti si jak, skoči, uhvati ga, izbavi novce.</p>
				<p>– Jok – zavrti Ciganin glavom – draža mi je glava nego novci. Da skočim ne vidjeh
					više sunca, pojele bi me ribe. Ne idem u vodu, kume!</p>
				<p>– Kume Ciganine, dam ti pedeset forinti više od polovice, skoči!</p>
				<p>– Ne idem, kume.</p>
				<p>– Jes čuo – planu pisar – ja ću te tužit sudu. Skoči!</p>
				<p>– Ne idem. Tuži, a ja ću tebe da si me zvao da idem s tobom ubiti čovjeka.</p>
				<p>Pisar onijemi. Jarost i bol razdraži mu srce. Teško dišuć zatiskivaše svoje prste
					u suha stegna kao da će haljinu razderati. Pod njim udaraše voda silovito u
					brijeg, a taj šum vode sred tihe noći činjaše mu se kao piskanje stotine ljutih
					zmija koje pere otrovne zube u njegovo srce. Ljuti vrtlozi vrtili su se u vodi o
					mjesečini, a gle, iz jednog skočiše ujedanput dvije ruke i glava, al za hip
					utonuše u talasih.</p>
				<p>– Vidi! Vidi! – reče Ciganin, komu su velike oči čudno sijevale sred tamna lica,
					i pokaza prstom na vrtlog. – Eno Luke u vrtlogu! Sad ga već ne ima. Zbogom!
					Ode!</p>
				<p>– Proklet bio! – dahnu pisar.</p>
				<p>– Al čekaj – dosjeti se Cigan – možebit nisu novci propali, možebit će doći u
					naše šake.</p>
				<p>– Kako? Kako? – uhvati pisar Ugarkovića za ruku.</p>
				<p>– Vidiš – pokaza Ciganin prstom – to je samo rukav Save, gle pri kraju zakreće se
					rijeka jako kao na ključ. Ondje je obala plitka, voda žestoka. Sve izbacuje na
					prudinu. Onamo će izbaciti i Luku. A što je dobro, mi nismo ništa krivi.</p>
				<p>– Da, da – dahnu pisar – luda skočila je sama u vodu. Dobro je. Htio je novce
					ponijeti sa sobom k vragu. Ho! Ho! Ho! Prevario se. Ajd kume! Ajd! Ako je sreće,
					naći ćemo ga, pak može i bez banka k svetomu Petru il k vragu. Ajdmo!</p>
				<p>Obojica krenuše uz obalu niz rijeku. Koracahu brzo gledajuć pomno u vodu ne bi li
					opazili trag kakovoj lješini. Al ne vidješe ništa nego zlatne pruge mjesečine u
					vodi, a pisaru činilo da mu se voda titrajuć ruga.</p>
				<p>– Ma šta mu je bilo? – zapita Ciganin putem.</p>
				<p>– Poludio je valjda.</p>
				<p>– Al nije. U gradu bio je zdrave pameti. Gledao sam ga skraja.</p>
				<p>– Poludio, velim ti. Ne rekoh li ti što mi je govorio u krčmi?</p>
				<p>– Eh, lud jest. Kako će zdrava glava skočit s punim žepom novaca u vodu?</p>
				<p>– Ženska mu je pamet pokvarila.</p>
				<p>– Tko će se radi ženske skončati?</p>
				<p>– Šta ti za to znaš pod tvojim šatorom?</p>
				<p>– Koj ga je bijes ovamo tjerao da se skonča u Jelenju.</p>
				<p>– Lud si. Ženska. Vukla ga je ovamo. Bilo mu je suđeno. To je tako.</p>
				<p>– Pa što je novce uzeo sa sobom u vodu.</p>
				<p>– Jer je mrzio sve ljude, jer mu zavist nije dala da se drugi pošteni pametniji
					ljudi naužiju njegovih krajcara. Ha, ha! Prevarila se kukavica, ako sreća
					da.</p>
				<p>– A znaš li kume da ima novce sa sobom? Da ih nije gdje ostavio?</p>
				<p>– Nije. U krčmi vidio sam kako je brzo staru kožnatu lisnicu stavio duboko u
					njedra. U njoj je uvijek nosio obligacije i novce u torbi dok je prosjačio.</p>
				<p>– Luda pamet! Koliko bi bio mogao pazarit.</p>
				<p>– Sad je pazaru kraj.</p>
				<p>Nakon pol ure dođoše na zagib rijeke što ga je Ciganin naznačio bio. Bijelo pruđe
					sijevalo je čudnovato o mjesečini, a tik njega ljuljala se voda amo-tamo, al
					obala bijaše prazna, samo gdjegdje ležao je crn panj posječene stare vrbe. Pisar
					i Ciganin sjedoše na panj. Skunjene glave zurila obojica u ljeskajuću se vodu,
					ne bi li opazili plijen.</p>
				<p>– Ne ima ništa! – namumlja pisar kroz zube.</p>
				<p>– Čekaj! Strpi se kume. Mora doć.</p>
				<p>– Ali koliko je vremena prošlo!</p>
				<p>– Čekaj! Ne ispliva to odmah kad potone, pa se možebit gdjegod malo zadjelo. Mora
					doć, velim ti, ja to znam da voda sve ovamo baca. Živim, hvala Bogu dosta dugo
					kraj Save. Našo sam tu već kojekakvih stvari.</p>
				<p>– Daj mi lulu i duhan! – reče pisar. Ciganin to učini, a Mikica poče silovito
					potezati i odbijati dim, vidjelo se da u njem svaka žilica igra. Dva-tri put
					strese se od noćne rose, al ne reče ništa.</p>
				<p>Dvije ure čekahu tude, ujedanput zašumi Sava, voda zapjeni se silno, nešta crna
					pojavi se u valovih.</p>
				<p>Obojica digoše glave. Voda zaziba se silovitije na prudinu i uzmaknu opet, a na
					bijelom pruđu ležaše raširenih nogu i ruku mrtvo tijelo.</p>
				<p>– Tu je – kriknu pisar, skoči, baci lulu i posrnu k lješini, a za njim pošinu se
					Ciganin kao zmija.</p>
				<p>Tik lješine zape pisaru noga, groza ga strese. Da, to bijaše Luka, pravi pravcati
					Luka, prije nekoliko ura živ i zdrav, sada mrtav, bez duše na pijesku. Ni tračka
					života ne odavaše to ukočeno, naduveno tijelo, te kao nehajno širom bačene ruke,
					te protegnute noge. Na glavi okrenutoj prema rijeci rosila se jošte voda, lice
					bješe potavnilo, usta zinula, a u rastvorenih ukočenih očiju caklila se
					mjesečina. Oči kanda su okrenute bile prema pisaru. Zlotvor se lecnu, pogleda
					mrtvog prosjaka, bijaše ko prikovan, ni dodirnut ne smjede se lješine. Al ne
					preplaši se Cigan, već kleknu kraj mrtvaca i podrmav ga za rame, viknu kroz
					smijeh:</p>
				<p>– Oh! Oh! Luka more! Ne boli te glava. Lud si ter lud. Bolje bilo živjeti. Na,
					kume – nastavi dignuv ruku i pustiv ju opet na pijesak, pa pogleda
					prestravljenog pisara – taj neće više pojest ni zrna soli. Glavu za to!</p>
				<p>Spaziv pisar kako uvehla ruka klone na zemlju, ohrabri se i reče pileć očima u
					Luku.</p>
				<p>– Da, da! Voda ga je pojela. Ej Luka! Tko je sad jači, ja ili ti? Hoćeš li me i
					sad prevariti? Nećeš. Htio si ponijet novce svoje u drugi svijet. Nećeš, brajko,
					ne! Mi ćemo ih pojest, a gavrani tebe. Ugarkoviću, dobro traži, u njedrih moraju
					biti.</p>
				<p>Ciganin razgali mrtvacu objema rukama prsa i poče opipavati njedra, a pisar
					upirao se rukama u koljena, nagnut nad obojicu, te je oštrim okom slijedio svaki
					kret Ciganina.</p>
				<p>– No – reče nestrpljivo – je l' šta?</p>
				<p>– Čekaj! Al tu je nešta.</p>
				<p>– Je l'? Daj brzo da vidimo.</p>
				<p>Ciganin iznese kožnatu lisnicu.</p>
				<p>– Ha! Daj! – kriknu pisar veselo, posegnuv za žuđenim blagom.</p>
				<p>– Oh! Oh! Kume polahko! To je moje i tvoje – izbijeli Ciganin smiješeći se
					zube.</p>
				<p>Obojica čučnuše kraj mrtvaca sastaviv glavu i zureć u odrpanu lisnicu koja bijaše
					dosta debela.</p>
				<p>– Otvori – dahnu pisar.</p>
				<p>Cigan ju razloži, a Mikica istrže brzo što je unutri bilo i poče na koljenih
					drhtavima rukama premetati artije. Sve crveni papiri, sve stare cedulje za
					glasovanje.</p>
				<p>– Al banke, banke – zapita razjarenim glasom – gdje su banke? Ništa! To je ništa,
					smet! Daj lisnicu!</p>
				<p>Mikica istrže ju crnomu kumu, posegnu unutra i na jednu i na drugu stranu,
					istrese lisnicu u zraku. Ništ! Ništ! Ništ!</p>
				<p>– Gdje su banke? Tu su bile! – planu pisar gotovo kroz plač.</p>
				<p>U hip baci lisnicu daleko od sebe, kleknu do mrtvaca i dahnu:</p>
				<p>– Tražimo! Tražimo! Sakrio ih je drugdje. Znam, mora jih imati! Mora – riknu.</p>
				<p>I obojica počeše svlačiti lješinu i tražiti, pretraživati svaku krpicu, svaki
					šav, al ništa, ništa i ništa, van na prsih o uzici crn križić od gvožđa.</p>
				<p>– Ništa – škrinu pisar i srnu na pojav križa uvis kanda ga je guja ujela. –
					Prokleta huljo! Reci, gdje su ti novci, novca hoću, govori, govori, il ću te...
					– ruknu pisar dignuv šake.</p>
				<p>– Ubit ga nećeš, ne treba! – zavrti Ciganin glavom. – Zakopao negdje novce,
					izjest će jih miševi, ne ima za nas pazara. Daj mira! Hodi, bacimo ludog vraga u
					vodu da ga odnese.</p>
				<p>– Ne, ne, ne! Neka ga gavrani jedu! – viknu pisar.</p>
				<p>– A da! Jesi l' lud? Da ga nađu ljudi! Tko zna da se je Luka sam utopio, da smo
					ga mi samo utopit htjeli. To znamo samo mi. A neće li tražit sud tko je kriv?
					Nije li te vidjela u krčmi s Lukom Jana? Da, čula je da ste se svađali, oprala
					ti je krv kad te je Luka lupio. Lud si! Hoćeš li na robiju, na vješala?!</p>
				<p>– Makar! – lupi pisar ljutit nogom. – To mi je zadnje ufanje bilo, pa me
					prevarilo.</p>
				<p>– Oh – izmrmlja Ciganin – neću ja! Ja sam Ciganin, siromah, pošten kovač. Ajd,
					ajd! Ponesimo ga tamo u široku rijeku. Kad ne imamo mi ništa od njega, nek imaju
					ribe.</p>
				<p>Pisar predomisli se ipak. Bijaše izmet svijeta, ali ono za vješala nije ozbiljno
					mislio.</p>
				<p>Ljut i bijesan pograbi za noge Luku, koga je Ciganin već za ruke držao.</p>
				<p>Znojeći se, mučeći se, vukli ortaci lješinu kroz grmlje i trnje do mjesta gdje
					Sava širokim koritom struji. Tad pograbi Ugarković mrtvaca kao slamnjaču i baci
					ga s obale u vodu viknuv:</p>
				<p>– Putuj Luka!</p>
				<p>Nešta ljosnu, voda se zapjeni, uzvrti, pa poteče dalje noseć lagano mrtvo tijelo
					prosjaka.</p>
				<p>* * *</p>
				<p>Godina dana bje već prošla od one noći kako se je Luka bacio u Savu. U Jelenju
					nije već nitko spominjao njegova imena; bilo ga je nestalo sa svijeta kao što se
					u rano proljeće raspline u vodi santa leda. Isprva je dakako Jana pričala da je
					bio jednom u Jelenju, al reče teško da će ikad vidjeti naše selo, jer je reko da
					ide u daleki svijet. Na to odgovoriše ljudi: »Lahko njemu ići u daleki svijet
					kad ima novaca«. Poslije već se i nije ništa govorilo. Da, bio je pošao u daleki
					svijet bez popudbine.</p>
				<p>Jednog dana pripovijedio je pijani starješina da je Mara pozvana na magistrat, da
					mora sama doći, a š njom otac joj Martin. »Bog zna šta su krivi?«, rekoše ljudi,
					a Mara se kruto čudila, jerbo nije nikad sa sudom posla imala.</p>
				<p>Al se je bilo čemu čuditi. Na vijećnici dođe s ocem pred suca i nađe ondje i
					gospodina župnika.</p>
				<p>– Čujte, dragi ljudi, što ću vam reći ovdje pred gospodinom sucem da bude bolje
					vjerovano – reče župnik. – Bit će godina i više što je došao k meni prosjak Luka
					i reče da hoće nasamu sa mnom govoriti. Rado privolih. Isprva nije znao pravo
					govorit, ni kako da počme. Rekoh mu neka slobodno govori i otkrije dušu svoju,
					jer mi duhovnici da smo od Boga zato postavljeni da sudimo duši, a da po milosti
					Božjoj svakomu grešniku oprostimo. Luka sjede na stolac, pogleda u zemlju i reče
					tiho: »Velik sam grešnik i teško mi je duši. Dulje ne mogu nosit toga bremena.
					Vi mislite da sam prosjak, al nisam, jer imam puno novaca, više nego ljudi u
					selu znadu. Od poroda svoga sam kukavica, baš za ništa na svijetu, ne znam za
					oca, za mater. To me je bolilo, hotio sam biti čovjek ko i drugi ljudi, miran,
					dobar čovjek. I vjerovao sam tvrdo da me može izbaviti samo jedna Božja duša na
					ovom svijetu – Mara Lončarićeva iz Jelenja. Ne znam kako je to na me došlo, al
					tako jest, i moja vjera neće se nikad okrenuti. Da ju dobijem, mislio sam na sve
					zamke i mreže. Hotio sam naprije dobit oca joj Martina u svoje šake da mi bude
					dužnik, pak da dobijem kćer. Došli zli ortaci, pak su me zlo naputili. Martinu
					poginula marva. Martinu izgorjela štala – to znate – a sve radi mene. Nisam
					istinabog ja to učinio, niti za zlo unaprijed znao, kunem se za to na raspetoga
					Boga koj ovdje pred menom stoji, ali bilo je radi mene, pak pada i na moju dušu.
					To je bilo tako priređeno da bude Martin siromah, da bude mehak, to je sve bilo
					radi Mare. Al kad sam vidio živi plamen, i onu bijedu i one suze, pograbilo me
					nešto za srce i prokleo sam sebe. Hotio sam sve popravit. Davao sam Mari sav
					svoj novac, sebe, bio bih dao svoju dušu, svoju krv. Nije htjela, jer je drugoga
					ljubila. Vidite, krivo ne može nikad na pravo izaći. Sad je sretna i Bog ju
					blagoslovio. Nego ja toga duga na svojoj duši ostaviti ne smijem. Evo ovdje u
					tom papiru osam stotina forinti. Moji su novci, nisu ukrađeni. To ja moram
					Martinu dati, jer je radi mene pretrpio puno kvara. I molim milost vašu da bi
					dobrotu imala to učiniti za moju grešnu dušu. Kad mine godina, a mene ne bude
					natrag, znajte da me ne ima više. Pak onda pozovite Martina i Maru k sudu i
					dajte im te novce i recite što sam vam reko. Molite ih uime raspetoga Boga neka
					ih primu, nek je to za Marinog sina, i da moja duša neće imati mira, ako ne
					primu. Želim im svaku sreću, samo nek se pomole svake godine, kad padne moj god,
					za moju grešnu dušu, a nek nauče i sina za me molit.« Tako je govorio Luka,
					dragi ljudi. Ja sam ga opominjao i govorio iz duše, al on položi novce na stol,
					reče mi: »Zbogom«, i ode. Minula je godina, evo vam novaca i recimo: Bog se
					smilovao Lukinoj duši!</p>
				<p>Od onog dana mole sretni ljudi u Pavlekovićevoj kući svake godine na Lukino za
					prosjaka s koga su dosta zla protrpili, koj je zlo pošteno popravio, i mnogo
					puti miješa se u molitvu suzica...</p>
				<p>* * *</p>
				<p>Bio je krut zimski dan, zrak se je pušio od zime, sunce žarilo se kroz tu bijelu
					maglu kao crven razbijeljen kolut, po svem kraju ležao je visok tvrdom korom
					pokriven snijeg, po svih barah i potočićih caklio se led, a i sama rijeka Sava
					tekla je pod ledom, nu sav svijet se je ukrutio bio, jedva si disati mogao. U to
					žalosno doba bijaše nadripisar Mikica žalosniji nego ikad prije. Ljudi bješe ga
					bacili iz kukavna stana, jer je mnogo stambine dužan bio, bješe ga bacili u
					svijet, pokloniv mu dug, a ljuta zima nije mu dala nigdje zaklona. Svijet ga je
					tjerao iz kuće, zima ga je tjerala u kuću. Kamo ćeš kad ne možeš nikamo?
					Škripljuć uhvati se za srce da ga stisne od ljutosti, jer mu je šaptalo:
					»Mikice! Mikice! Sad je valjda koncu kraj! U luli tvojega života ima jedva mala
					iskrica, al mnogo, vrlo mnogo pepela!« Sad je bio po prilici onakav kakova ga
					rodi majka, to jest, koj ne može hodati, stajati, koj ne ima šta jesti, ležao je
					satrven na dlanu velikog svijeta bez pomoći. Samo nešta je imao više od djeteta
					– svijest, onu vječnu mučiteljicu opakih duša koja ne miruje ni danju ni noćju,
					ni u snu, ni na javi, koja čovjeka trza od postelje i zabada mu u srce trista
					ljutih noževa, koja i najtvrđoj duši stavlja pred oči zrcalo istine, te kao
					vjetar maglu raspršuje sve himbene, varave isprike i obmane. Ta svijest reče
					pisaru: »Tako jest, a tako mora i biti, jer si ti takov bio!« Mikica stajaše kao
					jakrep okružen žeravicom komu ne ima druge, nego da se sam probode svojim
					žaocem.</p>
				<p>– Ne – kriknu grozeći se šakom rujnomu suncu – makar se proti meni urotio cijeli
					svijet, ne dam se ja.</p>
				<p>Drhćuć i cvokoćuć u svom tankom kaputiću poče gaziti duboki snijeg te se vuko
					jedva dišuć prema savskoj obali gdje je bio ciganski stan.</p>
				<p>– Šta – reče si propalica – svijet me neće primit pod svoj krov? Svijet me je
					bacio na smetište. Dobro. Ne idem više pod krov ljudski. Proklet bio svaki krov,
					izgorio do temelja! Tu ću imat ogrjeva, hrane i novaca. Ej Ugarkoviću! Sisat ću
					te ja do krvi! Misliš li, crna huljo, da ću se sam trapiti, da će se samo moje
					srce na ražnju peći, a ti da ništa ne ćutiš?</p>
				<p>Pomalo propadajuć u snijeg dovuče se pisar do grmlja. Tu se ustavi, uzdahnu,
					puhnu u crvene, ukočene ruke i zađe u vrbinje. Korak po korak napredova,
					razgrćuć glavom, rukama i laktima smrznuto šiblje, kruto inje, gotovo da se je
					znojio. Sad iziđe na čistinu do rijeke. Široko se je sterao snijeg, a vodu
					pokrivao je gust led. Žalosne li pustinje! Pisar pogleda dalje. Šta! Sve je
					prazno, sve! Cigana ne ima. Još se vidi trag gdje im je stajao šator, još je
					mrtav ugljen njihova ognjišta, al njih ne ima te ne ima. Oh, uhvati se pisar za
					glavu, dakle ni za Ciganina nisam, i te hulje bježe od mene. Glava zavrti mu se
					i sred te ljute zime gorila mu je krv kao živa vatra. Široka pustinja zijevala
					je na nj ko orijaška gladna zvijer, gotova da ga proždere. Očajanje stiskalo mu
					je dušu, pokroči da se sunovrati u vodu, da pođe za Lukom, al voda bijaše
					smrznuta, ni ova ga nije htjela. Mraz ga protrese. Pogleda prema nebu, već je
					sunce zalazilo. Skoro će i mrak doći, a š njime one crne dugačke sjene koje
					gmižu po tlu kao ogromne nemani. Neće li mi među njimi Luka biti? Neće li ga
					gledat ledenima očima, uhvatit ledenima rukama, neće li ga zadavit? Brzo okrenu
					se pisar na peti i poče brzati prema selu. Letio je kao lud. Svaki panj, svaka
					grana pričini mu se utvorom. Lice mu je gorilo od studeni, mraz se zabadao u
					njegove prste poput iglica, tijelo mu se kočilo, al je brzao da bar živo srce
					donese u selo. Bijaše gladan, bijaše žedan. Od gladi mu je gorila utroba, od
					žeđe mu se stezalo grlo. Da mu se je tkogođ putem namjerio, bio bi ga radi
					korice hljeba, radi dvije-tri kapljice rakije zadavio bio. Dođe i u selo, a noge
					mu nisu znale drugoga puta nego do krčme. Ta ondje ima jela i pila, možebit bi
					se i načina našlo da se čovjek toga dočepa. Uniđe, sjede za stol. Bilo je tu
					više seljaka, al nitko ga ne pogleda, ni krčmarica Jana. Sjedio je tu, kano da
					ga i ne ima. Među seljaci stajao je kramar iz grada. Blizu je Božića. Kramar
					prodaje vrpce, trepetljike, kupova cvijeća, svetaca od papira za Božić, al
					kupuje i stare robe, perja, kosti, zečjih ili lisičjih koža, starih čizama i
					haljina. Široko razlagao je robu na stolu, hvaleći ju i preklinjući se da ne ima
					ni pare dobitka kako je jeftin. Seljaci gledahu, obraćahu te sitne stvari
					klimajući glavom, kopajući rukama po žepovih, ne bi li se našla krajcara. Mikica
					gledaše sve to sa strane. Da pobjesni od žeđe. Ujedanput munu mu misao glavom.
					Pogleda svoj kaput. Bijaše istinabog zadnji, al ne bijaše loš. Odvjetnik Andrić
					bio ga je poklonio pisaru, al mu pritom i reko neka ne dođe više pred njegov
					prag. Mikica skoči, svuče kaput, pokroči kramaru i viknu:</p>
				<p>– Što mi daješ za taj kaput?</p>
				<p>Svi se zapanjiše od čuda, kramar opipa kaput, pregleda šav i postavu, pa reče
					mirno:</p>
				<p>– Forintu.</p>
				<p>– Daj novce! – viknu pisar mrko, a kad mu kramar baci na stol forintaču, kliknu
					Mikica veselo:</p>
				<p>– Oj Jano! Rakije! Veliku bocu rakije! Za forintu rakije!</p>
				<p>Jana donese bocu, al prije uze forintu. Pisar nagnu piti i piti, da mu je grlo
					preusko bilo. Krv mu se užge, glava zavrti. Mrmljući poče šakom lupat po stolu i
					vikat:</p>
				<p>– Ha! Ha! Ha! Dovraga cijeli svijet! Svi, svi ste lopovi što vas je rodila majka,
					samo ja, ja sam pošten i pametan! Svi ste lopovi!</p>
				<p>Seljaci dugo mirovahu na psovke pisarove, al napokon se obore na pijanicu i začas
					odleti pred vrata u snijeg.</p>
				<p>Drugog dana nađoše pisara sjedeć pod raspelom. Bijaše mrtav, bješe se
					smrznuo.</p>
				<p>– A joj, joj! Mikice, gdje ti je pamet bila! – izmuca na taj glas pijani
					starješina.</p>
				<p>* * *</p>
				<p>Tiho teče Sava krajem uz vrbinje gdje su nekad ciganski šatori stali i tekuć šumi
					tajno i muklo, tiho teče Sava i šapće još i danas kroz noć pjesmicu o prosjaku
					Luki koj je hotio postati čovjekom.</p>
				<p>1879.</p>
			</div>
		</body>
	</text>
</TEI>
