 <?xml-model href="https://github.com/COST-ELTEC/Schemas/raw/master/eltec-1.rng" type="application/xml" 
    schematypens="http://relaxng.org/ns/structure/1.0"?>
 <?xml-model href="https://github.com/COST-ELTEC/Schemas/raw/master/eltec-1.rng" type="application/xml" 
    schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0" xml:id="HR041" xml:lang="hr">
	<teiHeader>
		<fileDesc>
			<titleStmt>
				<title>Mrtvi kapitali</title>
				<author>Josip Kozarac (1858-1906)</author>
				<respStmt>
					<resp>ELTEC Conversion</resp>
					<name>Vjekoslav Blazsetin</name>
				</respStmt>
			</titleStmt>
			<extent>
				<measure unit="words">42421</measure>
			</extent>
			<publicationStmt>
				<p>COST Distant Reading: ELTeC</p>
			</publicationStmt>
			<sourceDesc>
				<bibl type="digitalSource">
					<title>Mrtvi kapitali</title>
					<author>Josip Kozarac</author>
					<publisher>Naklada Bulaja</publisher>
					<date>2011</date>
				</bibl>
				<bibl type="printSource">
					<title>Izabrana djela (Stoljeća hrvatske književnosti)</title>
					<author>Josip Kozarac</author>
					<publisher>Matica hrvatska</publisher>
					<pubPlace>Zagreb</pubPlace>
					<date>1997</date>
				</bibl>
				<bibl type="firstEdition">
					<title>Mrtvi kapital</title>
					<author>Josip Kozarac</author>
					<date>1889</date>
				</bibl>
			</sourceDesc>
		</fileDesc>
		<encodingDesc n="eltec-0">
			<p/>
		</encodingDesc>
		<profileDesc xmlns:e="http://distantreading.net/eltec/ns">
			<langUsage>
				<language ident="hr"/>
			</langUsage>
			<textDesc>
				<authorGender xmlns="http://distantreading.net/eltec/ns" key="M"/>
				<size xmlns="http://distantreading.net/eltec/ns" key="short"/>
				<reprintCount xmlns="http://distantreading.net/eltec/ns" key="unspecified"/>
				<timeSlot xmlns="http://distantreading.net/eltec/ns" key="T2"/>
			</textDesc>
		</profileDesc>
		<revisionDesc>
			<change when="2021-02-14"/>
		</revisionDesc>
	</teiHeader>
	<text>
		<body>
			<div type="chapter">
				<head>I.</head>
				<p>Bilo je prvih dana kolovoza; slavonsko sunce pripicalo svom žestinom, te se po
					prostranoj ravnici zrak samo iskrio da nijesi mogao ni dva časka pogledati istim
					pravcem u daljinu. Po zlatnim strnicima gomilali su se krstovi pšenice,
					poslagani pravilno u redove, samo ovdje-ondje prekidala visoka kukuruza pogled u
					daljinu, ovdje-ondje dizala se i pogdjekoja krošnjata kruška, pod kojom su se
					zbile od sparine izdišuće ovce. Inače nigdje ništa što bi oživljavalo ili bunilo
					to monotono mrtvilo, samo kadikad spazi dobro oko dvije po dvije grlice, kako
					talasajući se strelovito lete povrh niske strni; ili u zraku lebdećeg maloga
					jastreba, gdjeno kao na koncu viseći vreba na miševe. Iz zemlje se diže
					zadušljiv i omaman miris, a makneš li bud rukom, bud glavom, osjećaš topli zrak,
					kao da te ugrijana para ljubi; što je bilo znoja u tebi, već se je isparilo i
					osušilo po obrazima; te ti se čini kao da na licu imaš tanku koru od stvrdnutog
					tijesta.</p>
				<p>Takva jednog popodneva išao je upravitelj gospoštije, gospodin Matković, sa
					gumna; gologlav, raskopčan, u kratkom, posve izapranom i iskrpanom kaputiću,
					koji je na ispalim krupnim plećima pokazivao dvije okruglo-dugoljaste mrlje od
					znoja, micao se je on lagano pod svijetlim oštećenim suncobranom, nalik s njime
					izdaleka velikoj gljivi. Čovjek u pedesetim godinama, posve kratko ošišan,
					kratkog debelog vrata, sav crven i pun ljetnih mozuljiva po nosu i čelu; debelo
					mu, malne četverouglasto lice sa sjajnim žutkastim i sitnim očima te mesnatim,
					crljenim nosom, činilo se u prvi mah tupo i prosto - no kad je prekidanim,
					oštrim glasom progovorio - taj glas bio je veoma sličan britkoj formi lica -
					upoznalo se je da iz njega govori ona dobra prostota i iskrenost, koja se krije
					samo u takovim oštrim, tvrdim licima. Išao je pravilno i odmjereno, te se je
					moglo vidjeti da taj čovjek ljeti i zimi i po blatu i po suhu stupa istim
					laganim, al čvrstim korakom.</p>
				<p>Njemu usuprot išlo je nekoliko kola s visoko natovarenim snopljem pšenice; konji
					kao da se sami ustaviše pred Matkovićem, koji taj čas izvadi malu knjižicu, što
					ju je sam sašio, i uze bilježiti u njoj olovkom, koja je na dugom koncu bila
					privezana o dugme kaputa.</p>
				<p>- Ti si Vincetić - koji broj kuće?</p>
				<p>- Trideset i drugi.</p>
				<p>- Koliko voziš?</p>
				<p>- Sedam krstova - odvrati seljak s voza i baci dolje kapu s pribodenom
					ceduljicom. Gospodin Matković pregleda ceduljicu, promumlja nešto i baci opet
					kapu seljaku na voz.</p>
				<p>- Na - pa odlazi! Vas trojica nećete više nikada kod mene raditi, ni-ka-da! Jeste
					li me razumjeli, huncuti prokleti, ni-kada!</p>
				<p>- Nijesmo prije dospjeli, gospodine, oprostite, sve ćemo mi u redu poraditi;
					nijesmo mogli do danas, malo nas je u kući...</p>
				<p>- Šuti, šuti... huncuti jedni, prokleti lažljivci...</p>
				<p>Gospodin Matković igrao se i rukama i nogama, dok je to govorio, kao da ga
					groznica trese, a glas mu jedva razumljiv skakao s najveće visine u najdublju
					dubinu. Kočijaši mu doviknuše »Zbogom, gospodine!« i potjeraše konje.</p>
				<p>- A-a, nije danas dobre volje - reče jedan.</p>
				<p>- Nije, a za čas, dva, bit će opet kao dobar dan; poštenjaković, da mu nema para,
					ne bi čovjeku na vlas stao.</p>
				<p>- Da mu nijesam ništa odgovorio, bolje bi bilo.</p>
				<p>- Bilo bi - al dok ne progovori, ne možeš na njem znati, kakove je volje; uvijek
					je naoblačen.</p>
				<p>I nato pucnuvši bičem po konjima, izvališe se poleđice na snoplje, onaj najmlađi
					zafićuka veselu slavonsku melodiju, a konji poskakaše k velikomu gospoštijskomu
					gumnu.</p>
				<p>Gospodin Matković koračao je dalje s onim istim odrvenjelim izrazom lica, koje
					već ni za silnu žegu nije marilo; njemu je bilo potrebom da se izviče i izgrdi,
					jer njegovoj fizionomiji nije pristajalo da lijepo i polako govori. Njemu su se
					svi živci na licu i oko usta iskretali i navlačili; kad je s kime tiho i blago
					razgovarao, te ga je bilo jedva razumjeti, što miješa jezikom; dok, kad je vikao
					i grdio, tad su mu skakale riječi kao iskre sa nakovala. Nitko mu nije toga
					zamjerio, samo njegova žena, koja se isprvice stidjela, a kasnije grizla i
					ljutila s tog njegova svojstva; on, od naravi mrzižena i sangvinik, još je većma
					podjarivao njenu ljutav. Ona, kći visokog, ali siromašnog činovnika, i danas još
					lijepa i ponosna udala se za njega da ne ostane neudata, te od prvog časa,
					otkako je iz lijepe varoši došla k njemu na žalosno selo sa slamom pokrivenim
					kućicama, ostala je sve do danas nezadovoljna, ne razumijevajući jedno drugo. No
					njemu nije to ni najmanje smetalo, jer ona je inače bila brižna i oštra oko
					kućanstva, a on također radin i s malim zadovoljan, tako da nikakvo drugo zlo
					nije životu im stavljalo neugodnih zapreka osim onoga, što su bili svatko svoje
					ćudi, svatko svojih nazora. Ta razlika bila je tako tanka i izrazita, da ni
					jedno od njih ne bi nikad ni pomislilo, da će se jedno drugomu pokoriti ili
					popustiti. To ih ipak nije moglo razdvojiti, a da ne idu jednomu cilju, premda
					svatko svojim putem i svojim načinom. On nije mogao u njoj trpjeti ponosnu
					gradsku damu (a ipak joj nije kratio troška za oprave), koja je uvijek snivala o
					velikaštvu, o djeci svojoj, koja će danas-sutra kao činovnici igrati visoke
					uloge - dok opet u drugu ruku ona nije mogla gledati njegove odrpane prikaze,
					koji nije mogao nositi novoga odijela, nego se oblačio u prikrojenu odjeću
					svojih sinova. Ona je dobro znala da on sve to samo zato čini, kako bi djeci
					svojoj što više prištedio; ona se dapače znala više puta i podičiti njegovim
					poštenjem, premda nije mogla zatajiti da bi joj draže bilo, da nije baš tako na
					vlas tačan s tuđim dobrom. Kraj sveg velikog gospodarstva, koje je bilo njegovoj
					upravi povjereno, pošteni i tačni Matković malo je stekao; on, doduše, nije
					oskudijevao, al nije se ni rasipalo u njegovoj kući. Nikad nije vjerovao da su
					se drugi upravitelji obogatili, jer on je sav svijet mjerio svojim poštenjem.
					Odgojio je dva sina i dvije kćeri, u kojima je uživao kao rijetko koji otac,
					radi djece ustezao si je on svaku udobnost, svaki bolji zalogaj, nosio se kao
					prosjak, sve u onoj divnoj roditeljskoj požrtvovnosti da će tim bolje njegovoj
					djeci biti.</p>
				<p>Koracajući polako naprijed, dođe Matković pod selo. Put je vodio između šljivika
					i voćnjaka, ograđenih sad nagnutim, sad podrtim hrastovim plodom. Izdaleka već
					bijeljela se visoka gospoštijska zgrada, trskom pokrivena, sa velika dva
					dimnjaka, sa prostranim dvorištem i mnogim stajama, te ogromnim, visokim plotom
					ograđenim vrtom. U kuću se ulazilo stubama, koje su bile krovom natkrivene. Tu
					Matković spusti mehanično svoj suncobran, objesi ga o drveni klin i uđe unutra.
					U hodniku, nekoj vrsti predsoblja, nađe suprugu si i stariju kćer Anku; pred
					njima bila kava, svjež kruh i maslac.</p>
				<p>- Ništa drugo ne radite, samo jedete! - glasio je pozdrav Matkovićev.</p>
				<p>- Izvolite i vi! - nasmiješi se mekim posmijehom kći i smjesti stolac za oca,
					primakav mu kruh i maslac.</p>
				<p>- Ne živiš valjda ni ti od zraka... - odvrati mu gospođa, jedva baciv pogled na
					njega.</p>
				<p>Matković ne sjede, nego stojeći uze kruh i obrezivaše s njega uokolo koru, koju
					je tanko mazao maslacem i veoma ju solio.</p>
				<p>- Za tebe ćemo morati poseban kruh peći; kako ću iznijeti taj oguljeni komad da
					tkogod slučajno dođe? - Gospođa Matković govoraše izrazito punim, al zaoštrenim
					glasom, da se moglo svako slovce razabrati.</p>
				<p>- K meni ne dolazi nitko, a ti svoje goste hrani čim god hoćeš; ja u svojoj kući
					valjda smijem jesti svoj kruh onako, kako hoću.</p>
				<p>- Ala ste, tata, vi opet!... Kao da je mama to tako mislila...</p>
				<p>Tako je glasila pomirujuća riječ gospođice Anke, koja je s umiljatim smiješkom
					pogledala sad oca, sad majku, kao da bi rada svojim pogledom njih dvoje jedno
					drugome približiti i užem ih svezati.</p>
				<p>To je bila njezina zadaća, otkako je počela svojom glavom misliti i svojim srcem
					ćutjeti; njezin značaj kao da je bio stvoren za to, njezin meki i pomirljivi
					glas, njezin mudri, otmjeni pogled, cijelo njezino ponašanje bilo je takovo, da
					čovjek ni u najvećoj ljutavi ne bi mogao njoj žalosne riječi nabaciti. Mekoća
					njena bića, stalnost i otvorenost njezinih misli, pribavile su joj štovanje kako
					oca, tako matere, s tom razlikom, da ju je otac poput svetice obožavao, i do nje
					više držao nego do sve ostale okoline. Njezina ćud i značaj bili su svakako
					srodniji očevu negoli materinjem; mati je većma uživala u mlađoj si kćeri,
					živahnoj i prevrtljivoj Neli, koja je imala sva slaba, ali ne i dobra svojstva
					materina. Ponosnoj majci godila je više laskava i obijesna Neli nego tiha i
					pronicava starija kći, premda je dobro znala da joj Anka više od pol kuće
					uzdržava, a Nela više od pol kuće u nered meće.</p>
				<p>Gospođa Matković već je otišla u svoju sobu, kad je seoski pandur donio poštu i
					predao ju gospođici Anki; bila su u svemu četiri komada: jedan službeni spis od
					gospoštijskoga ravnateljstva, zatim »Bazar«, adresiran na gospođu Matković, i
					dva lista: jedan od sina Luje iz Zagreba, a drugi od gospođice Nele iz R.,
					nedaleke varoši, gdje je Nela kod tetke si bila.</p>
				<p>Gospodin Matković otvori službeni list i držeći ga što je mogao dalje od očiju,
					čitaše ga veoma brzo i nervozno, na smijao se naposljetku glasno, kao i svaki
					put kad je nešto važno pročitao; no nije se nikad moglo razabrati, da li tim
					smijehom odobrava ili se ruga onomu što je pročitao. Anka najprije otvori bratov
					list, pročitav ga, uze skupljati usne i tresti glavom, kao da želi oca
					pripraviti na sadržaj lista.</p>
				<p>- No pa što je? - zapita ju Matković.</p>
				<p>- Piše Lujo, moli vas putni trošak, s onim prvim morao je podmiriti...</p>
				<p>- Što je podmirio? - Ništa nije podmirio! Profućkao je, prorajtao je - lopov
					jedan... To je ipak previše, kao da meni kokoši novac lijegu... To je sve ona
					kriva...</p>
				<p>I on pokaza prstom na sobu, u koju je gospođa Matković ušla.</p>
				<p>- Neka mu ona šalje - nastavi on još žešće - ja mu ne dam ništa, ništa... ni
					prebijene pare; kad mu znade zapovijedati kako će se odijevati i kicošiti, neka
					mu šalje - ja neću da znam... neću da znam!...</p>
				<p>- Samo se badava ljutite; tko bi znao što se je uistinu dogodilo; nije ni on baš
					takav da bi naprosto lagao...</p>
				<p>- Što nije lagao!? Lagao, kakav je dug i širok, to ja odavde vidim, kud je prvi
					putni trošak otišao: gospoda juratoši umislili da bi svijet propao, ako oni svoj
					rastanak ne proslave, otišli jednostavno u opskurnu kakvu gostionu pa zapili što
					su dobili za put... A ja kao pas, kao onaj vol šoprunski moram vući, raditi od
					jutra do mraka, samo da gospodin pravnik može jednu noć prolumpati... Huncuti
					prokleti!...</p>
				<p>- Ako mu ne pošaljete, on će ostati tamo, pa ćete morati tri mjeseca za njega
					badava plaćati...</p>
				<p>Rekav to, uze Anka »Bazar« i ono drugo pismo, pa ode u materinu sobu, znajući da
					taj čas valja ostaviti oca na samu, dok se umiri i staloži, jer u takvu stanju
					ostavila bi njega svaka logika i svi bi razlozi i savjeti ututanj padali. On,
					čuvaran i gorljiv, htio je da mu i djeca budu poštenjaci, da već u prvoj
					mladosti shvate brigu i ozbiljnost života, pa nije mogao ženi oprostiti da se je
					visoko zanašala te po istom kalupu i djecu si odgajala, tako da su Lujo i Nela
					puno od one ponosne i rasipne krvi od matere upili; taj odgoj pridonio je puno,
					da on sad mora Luji po drugi put slati putni trošak. A to je njega boljelo, jer
					on je to smatrao za prvu djetinju nezahvalnost, koja ne zna ocijeniti one
					ljubavi, onih žrtava, koje on svojoj djeci doprinaša. Te mu se misli taj čas po
					mozgu vrzle, no kad mu toj mješavini čuvstava iznenada pred dušom niknu slika
					njegova krasnog sina, visokog i krepkog kao hrast, sa tek probijajućim brčićima
					na ispupčastim rujnim usnama, sa onim nemarišnim držanjem, i elegantnim
					odijelom, koje je kao saliveno na njemu stajalo - taj čas, da je ta slika
					sinovljeva zaiskala krvi njegove, on bi ju ne časeći dao; i taj čas, kad ga je
					to čuvstvo prosunulo, njemu je novac - putni trošak - postao prazan i ništetan,
					puka, ništa ne značeća tvar, koja nije vrijedna jednoga nokta, jedne vlasi
					njegova djeteta. Sangviničan, on se je brzo uljuljao u duge ljepše i slađe
					misli, pa da se je sada stvorilo ma koje dijete njegovu pred njime, nitko ne bi
					raspoznao njegova glasa, koji je htio da bude blag i mehak i sladak, kao što mu
					je i čuvstvo bilo; al on tim glasom nije mogao ravnati, nije ga mogao udesiti sa
					svojim srcem, nego je ostao isprekidan i bridak kao cijela mu prikaza. Zato
					nitko nije - osim njegove starije kćeri - ni pomislio da je on kadar kud i kamo
					nježnije ćutjeti i ljubiti nego mnogi s najmekšim glasom, s najplačljivijim
					očima.</p>
				<p>Gospođa Matković čitala je vedrim i zadovoljnim licem pismo svoje sestre i mlađe
					kćeri Nele. Sestra joj pisala, da Nela pravi »furore« u varoši, da se mladi
					ljudi (ona je voljela izraz »mladi ljudi« nego »gimnazijalci«) natječu, koji će
					joj bolje ugoditi, te da ne ima ni najmanje dvojbe da će se udati prije, nego bi
					čovjek pomislio, i da će biti sretna, veoma sretna... Nadalje joj piše o krasnoj
					ružičastoj opravi, koju je za Nelu naručila, jer da će u nedjelju biti sjajan
					ples u slavu njegove preuzvišenosti; za tu slavu da se već sada čine velike
					priprave, te neka i ona - gđa Matković - s Ankom taj dan zacijelo onamo
					dođe.</p>
				<p>I Nela je dodala nekoliko redaka istoga smisla, ponavljajući iza svake riječi
					»draga moja i slatka mamá«. Hvalila se, da je neki dan bila djeveruša umrvšemu
					gimnazijalcu, da je čitava deputacija došla ju u to ime prositi; ostale
					gospođice da su joj radi toga strašno zavidne itd.</p>
				<p>Gospođa Matković nije si mogla ugodnijega lista od svoje kćeri poželjeti, ona ga
					je dvaput u med pročitala i nato ga predala Anki, pogledav ju pri tom sažalno.
					Ona kao mati žalila je da joj i starija kći ne bere onakovih lovorika, žalila je
					da joj manjka onaj živahni temperamenat Nelin, žalila, je što voli biti cijele
					godine na selu, a tuđi se od gradskog života gdje bi se svakako prije udala - a
					ovdje na selu bogzna!... I sad su se opet njezine misli srazile s protivnim
					nazorima njezina muža, komu se nije nikada sviđao boravak Nelin u varoši, jer on
					nije nikada htio da pojmi da će Nela tamo išta dobro naučiti. On se nije nikako
					mogao složiti sa današnjim gradskim odgojem, koji je po njegovu uvjerenju
					usađivao u žensko srce razmaženost i lažan značaj; koji je mladu ženu
					nadahnjivao idejama za vanjski sjaj, za nerad, a otuđivao ju od prave istine
					zbiljnosti, s kojom se dan-danas računati mora. On je bio uvjeren da darovi,
					koje žena srednjega stališa mora svomu mužu donijeti, moraju biti posve drugi,
					negoli će ih takovim odgojem Nela svomu suprugu moći donijeti...</p>
				<p>- Ja ne znam, koju bi opravu ti obukla za ples; nijedna ti nije baš osobita -
					reče gđa. Matković Anki, kad je ova dočitala Nelin list.</p>
				<p>- A što im manjka, sve su još dobre; obući ću ma koju god, ako već želite da i ja
					idem.</p>
				<p>- Svakako ćeš ići; znaj, da me je upravo strah za tebe; ti si se posve zapustila
					na tom selu, morala bi više na se paziti...</p>
				<p>- Ja ne znam zašto mi to uvijek spominjete, kad dobro znadete da plesne zabave
					nijesu za mene; mene boli, kad vidim da me uvijek radi toga žalite, što me radi
					toga držite nevrijednim svojim djetetom...</p>
				<p>I Ankine oči zacakliše se, ali suze ne proli.</p>
				<p>- Nemoj, nemoj plakati... Ti još ne znaš što je materi djetinja sreća - i zagrliv
					pomilova ju ona, kao da priznaje da ju je uvrijedila. Ona je dobro znala da joj
					starija kći ne mari za sjajna društva i oprave, da je sretnija u svom domu i
					vrtu, ali ona je preveć bila nadahnuta modernim društvom, preveć zanesena
					Nelinim i sestrinim pismom, a da bi mogla, odoljeti čuvstvima, koja su ju čas
					prije u onu sjajnu visinu digla, o kojoj malne svaka mati sniva... Njoj je teška
					tjeskoba stezala srce, gleđući da je i Nela već za udaju, a Anka još ni prosca
					nije imala. Ona si je stoput preduzela da će ju hladno promotriti, kao da joj
					nije mati, kako bi mogla razabrati, što je to na njoj da se dosad ni jedan
					muškarac nije u nju zaljubio. I ona ju je promatrala od glave do pete i nije
					mogla na tom snažnom, visokom tijelu, na tim crnim, tugaljivim očima, na tom
					žuteljivom, rijetko kada rumenom, mirnom licu, na tim punim grudima nikakove
					mane naći. Kraj tog bujnog tijela, kraj bistrog joj duha, ona je jedini uzrok
					dosadanjoj neudaji vidjela u tom, što Anka bježi od gradskoga društva, što je
					preveć zaljubljena u selo i seoski posao. To ju je boljelo pa, premda je znala
					da će ražalostiti svoju kćer, ako joj samo spomene gradske zabave, ipak nije
					mogla, a da od vremena do vremena ne uzdahne, da ju poluplačnim okom ne
					pogleda.</p>
				<p>- Dok sam ja sama sobom sretna, zašto ne biste i vi sa mnom sretni bili? - Tako
					je glasio Ankin odgovor kad god bi se o tomu riječ povela.</p>
			</div>
			<div type="chapter">
				<head>II.</head>
				<p>Gospodin Matković išao je rano u postelju, ali se je i rano dizao; zorom u četiri
					sata već je bio na nogama, a kava ga je morala u to doba već gotova čekati. Kavu
					mu je priređivala Anka, te kako bi se u pol četiri digla, ne bi se više ni
					vraćala u postelju. Spremiv se za tili čas i posrkav kavu, otišao bi Matković na
					gumno, te bi se istom poslije podne kući vratio. Jutros prije polaska izbroji
					Anki novac da ga pošalje Luji za put ne rekav pri tom ni jedne riječi, kao da
					jučerašnjeg popoldana nije ni bilo. Uzev na to bilježnicu i suncobran, te opipav
					sve džepove, znao bi se još po dva, tri puta sa stuba povratiti u sobu, kao da
					je nešto zaboravio, i svaki put bi rekao kćeri svojoj »zbogom«; on bi ju i
					poljubio, on bi joj rekao tisuću nježnijih riječi, al on nije znao biti nježan,
					njegova vanjština bila je preveć nespretno oruđe njegove nutrinje. Sva njegova
					ljubav i nježnost usredotočila se u toj jeditoj riječi: »zbogom!« Njegova kći
					dobro je shvaćala svu dubinu te jednostavne riječi; ta riječca obujmila i njena
					sva čuvstva, te nije ni sama znala, kako bi ih što toplije napram ocu izrazila.
					Ona bi samo kad god razdragana te u pol šale ocu rekla:</p>
				<p>- Ma već ste mi triput kazali...</p>
				<p>- No, pa »zbogom!« - doviknuo bi on po četvrti put, te pognuo glavu i mašući
					suncobranom odjurio van, sav sretan, što je ona zbilja sva tri njegova pozdrava
					čula. I nato bi se onim istim tromim i čvrstim korakom otputio na gumno, idući
					ravno kao vuk, ne obazirući se ni lijevo ni desno.</p>
				<p>Kad bi on otišao, latila bi se Anka svagdanjeg posla; u svijetloj jutarnjoj
					odjeći raspoznavao se oštro visoki joj i snažni uzrast. Poput odijela bile su
					joj i kretnje jednostavne i naravne; ništa na njoj nije bilo proračunato, ništa
					poljepšano, nego sve onako, kakova je uistinu bila: u svakoj kretnji, u svakom
					koraku izrazivala se čednost i samilosnost, neka neizmjerna topla dobrota, kojom
					je svu okolicu oko sebe napunjala.</p>
				<p>Dovršiv svoj jutarnji posao, spremi novac i sjede te napisa bratu ovaj list:</p>
				<p>»Dragi brate Lujo!</p>
				<p>Evo Ti novci, koje Ti otac za put šalje. Moram Ti istinu kazati da mu nije bilo
					baš posve pravo, što po drugi put taj trošak išteš. Ti znaš, da će on za nas sve
					žrtvovati, al ga boli i mora ga boljeti, kad se ta njegova dobrota zlo shvaća, a
					još gore uporabljuje. Ne mislim Ti ništa predbacivati, al Ti, koji si počev od
					sedme godine jedva mjesec, dva dana na godinu kod kuće, Ti dakako ne možeš
					znati, što je to roditeljska briga i što će reći na četvero odrasle djece
					trošiti, da svako dobije što treba i želi. Ja, koja se od prvoga časa nijesam
					udaljila od kuće, nego se s njom upravo srasla, ja jedina od sviju vas mogu
					procijeniti ono pregaranje, onu tešku borbu, kojom se otac za nas bori i brine
					da nas uzdrži onakove, kakovi jesmo. Ja, koja mu poznam svaku misao, koja
					danomice motrim da svaki njegov osjećaj, svaka njegova vlas samo za nas živi,
					vidim da on sebe samoga niti ne računa, nego tako reći uz nas živi. Mi ne bismo
					smjeli samo ljubiti i štovati ga, nego upravo diviti mu se i obožavati ga. Ja za
					sebe još ga i požalim, požalim u dnu duše, jer vidim da je to od njega
					zlostavljanje vlastite svoje osobe, a sve poradi nas. Ja Ti moram istinu reći,
					da me je upravo boljelo kad sam Te branila pred njime, da Ti po drugi put taj
					novac pošalje. Ja za sebe ne tražim puno od njega, samo da mu lakše bude vas
					ostale nadomirivati, al od vas tražim da imate malo više milosrđa napram njemu,
					jer valja da pomislite, da je on, doduše, dužan svoju djecu uzgajati i
					naobrazivati, al da nije njegova dužnost sebe robom svoje djece praviti. Vjeruj
					mi da on nikakova uživanja više ne traži za ništa više ne mari, da ga ništa više
					niti boli niti oživljuje doli jedino ljubav i pomisao na svoju djecu. - To sam
					Ti rekla kao sestra, neka Ti ne bude žao, jer ja ljubim jednako i vas i njega. -
					Vinko nije napravio ispita, te više neće polaziti gimnazije, mama malda nije
					očajala stoga, no otac ne ljuti se ni najmanje, već jedino žali da nije Vinka
					već prije izvadio iz škole. Kamo će dalje, još nije odlučeno; za sada pomaže ocu
					i gospodinu Lešiću na gumnu. On i gospodin Lešić usko su se sprijateljili,
					uvijek su skupa; sagradili su i sjenicu u onome kutu vrta, gdje se je Tebi
					sviđalo, te su umjesto stola dali dovući ogroman hrastov panj. Gospodin Lešić
					veli, da ćeš Ti sad imati mirno mjesto, gdje ćeš moći u tišini razgledati
					paragrafe, no Vinko se ruga da će u toj sjenici ući više litara vina u Tvoja
					usta negoli paragrafa u Tvoju glavu. Osramoti ga, kad dođeš! - Nela je, kako
					znadeš, kod tetke; od nedjelje ćemo i ja i mama tamo na plesnu zabavu. Meni baš
					nije ugodno tamo ići, ali moram mami za volju; nijesam rada da ju vrijeđam. A
					sad zbogom! slatki moj nevaljalče. Gledaj, da nam se sretno kući vratiš i paneš
					zdrav oko vrata ljubećoj Te sestri.«</p>
				<p>»N. B. Donesi Neli kakav dar, ona već odavno sanja o njem.«</p>
				<p>Uto uđe gospođa Matković posve opravljena, te smjestiv se za stol ispijaše svoju
					šolju kave polako i nekom neprisiljenom elegancijom, da si nije pri tom ni ruku
					ni usana ni najmanje zamrljala. I njoj kao da nije bilo baš po ćudi, što Lujo po
					drugi put traži putni trošak, ali odmah iza toga slatko se nasmijala, valjda s
					ugodne pomisli, da joj sin shvaća život drugačije nego muž.</p>
				<p>- Kao da se mladomu čovjeku može uskratiti i zamjeriti, da koji čas ljepše i po
					svojoj volji proživi - glasio je konačni njezin sud u toj stvari, te svojim još
					uvijek bistrim crnožutim okom pogleda uokolo, kao da traži svoga muža, da i on
					čuje njezino mnijenje.</p>
				<p>Uto stupiše u predvorje dva mlada čovjeka, svaki sa puškom i ulovljenim zecom.
					Stariji od njih, gospodarski pristav Vlatko Lešić, poljubi gospođi Matković
					ruku, dok onaj drugi, mlađi sin Matkovićev, gimnazijalac Vinko, uze smještati
					puške i vješati zečeve. Mladići bili obučeni na onu vrst, što se obično zove
					»genijalnim neredom«, bolje reći: mladima, svježima i veselima momcima
					pristajalo je i najodrpanije odijelo ljepše negoli osušenome starcu najfiniji
					frak.</p>
				<p>- Nadam se da nam milostive neće zamjeriti što ovakovi izgledamo. Ja bih
					najvolio, kad bih se mogao u onakovu kabanicu obući, kakovu je jučer naš debeli
					gospodin ravnatelj na sebi imao - zakopčao se naime u nju od glave do pete.
					Njegovu se odijelu ne može šta zamjeriti, jer osim te dugačke kabanice i kape
					nijesam na njemu upravo ništa drugo vidio!... A ovamo na meni kaputić masnog
					ovratnika, prsluk sa tek tri dugmeta, hlače na lijevoj nogavici isparane - čemu
					uostalom nijesam ja kriv, već onaj zec tamo - i napokon već ponešto nakrivljene
					čizme, koje, ako još ima pravde na svijetu, jednomu gospodarskomu pristavu od
					dvadeset pet godina još uvijek dobro pristaju.</p>
				<p>Tomu krojačkomu analizovanju smijali su se svi, a najslađe Lešić sâm duhovitim
					svojim titranjem očiju i usana. Kraj svega srdačnoga smijeha, gospođa Matković
					ipak je s radošću pomislila, da njezin Lujo ne bi nikad takova šta govorio, te
					joj i nehotice došlo pred oči njegovo najnovije tamnozeleno elegantno odijelo, u
					kojem je o Uskrsu kod kuće bio.</p>
				<p>- A na škrljak si zaboravio - reče Vinko i podignu mekani lovački šešir, dajući
					mu svakojake oblike; stežući i rastežući ga. - Šteta da ga nije vidio Ovidije,
					sigurno bi napisao desetak onih budalastih metamorfoza više!... - prasnu u
					smijeh Vinko, koji se je sada mogao po miloj volji osvećivati školskim
					klasicima. Njemu je sigurno lakše bilo iz sto rali velike šikare istjerati zeca
					negoli u poletnom Ovidijevu distihu naći samostavniku pripadajući glagol.</p>
				<p>Iz oba mladića brizgala je ona obijesna mladenačka krv, a ona duševna sloga, koja
					ih je doduše vezala, još je povećavala tu nestašnu šalu i radost. Vinko otišao u
					kuhinju i sam si donio kavu, mlijeko i kruh, žvačući i one korice, koje su iza
					majke ostale, mlaskajuć pri tom jezikom, odajući osobiti tek i zdravlje.</p>
				<p>- Ma, Vinko, bog s tobom! kako to jedeš - čuje se čak ovamo, kako grizeš... -
					Gospođa Matković htjede se od čuda prekrstiti, no sustegnu se u pravi čas poradi
					Lešića.</p>
				<p>- A da kako ću jesti, kad sam gladan!... Hodi, Vlatko, amo - brige nas! Tko je
					tri sata po lovu trkao, taj ne pita, kako se po najnovijoj etiketi jede.</p>
				<p>I njih dva sjedoše na drugi kraj stola i natakahu si sami kavu i mazahu si kruh
					maslacem, ne dopustiv Anki, koja je htjela da bar Lešića posluži.</p>
				<p>- Molim, gospođice, ne trudite se; ovako je slađe - odvrati Lešić s nježnošću,
					koje nije bilo u dosadanjim njegovim riječima.</p>
				<p>- Kad bi se samo i kava mogla prstima jesti! - opet će Vinko.</p>
				<p>Kad su založili, spočitnu im gospođa Matković, što su dvije noći na gumnu noćili,
					umjesto da su kući došli, kako bi se to mladim ljudima pristojalo:</p>
				<p>- Bog zna što vi tamo radite!</p>
				<p>Nato se uze Lešić ispričavati, da je jedna hrpa radnika istom u deset sati obnoć
					izvijala žito, tako da je ono nepremjereno ostalo na gumnu, pa da on nije mogao
					na svoju dušu uzeti da ostavi tih trista vagona pšenice kolibarovoj pažnji - to
					da je bilo uzrokom, da nijesu prve noći došli. Drugu noć da su zato noćili, jer
					je dočuo da će ravnatelj doći pregledavati vršidbu, pa je zato htio da bude na
					gumnu od jutra do mraka.</p>
				<p>Čas prije razuzdani mladić govorio je sada tako ozbiljno, da se je vidjelo da
					osim one tople iskrene šale ima u njemu i drugo neko čuvstvo, ono čuvstvo
					dužnosti, koje i najmanju zadaću shvaća po njenoj zbilji i važnosti.</p>
				<p>- Gospodin ravnatelj vas je sigurno pohvalio...</p>
				<p>- Ja sam sretan da me nije otpustio, jer ja ne znam, što se kod tog našeg
					gospodarenja i može pohvaliti! Sve bi nas trebalo povješati, počev od ravnatelja
					pa do kolibara - ravnatelja dakako najkašnje!... To vam je upravo divno bilo!
					Stojimo nas trojica pred gamarom slame, a u slami baš ravnatelju pred nosom puna
					rukovet zdravoga, neovršenoga klasja. Stajao sam kao na iglama, jer njegovo nad
					ziranje nema druge svrhe, nego da se osvjedoči, je li slama dobro utrta, da ne
					bi ostalo puna zrnja u slami - to je sva kontrola... A sve mi se čini, eno! sad
					na, pa će mu oko zapeti u onu rukovet zdravog klasja. Sav nestrpljiv dosjetim se
					napokon i rečem: - Dozvolite, magnifice, da vam otjeram smrdljivog martina s
					vrata! On se na to sav brecne i, sagnuv se, okrene mi leđa - a ja u taj čas
					zgrabim ono klasje te s njime ogrebem magnifikusa po leđima, da nijedno zrno
					nije u klasju ostalo... U znak hvale potapša on mene po ramenima: - da mi valja
					vršidba i da dobro radim!... Smrdljivog martina nije dakako bilo ni od korova...
					On se je i kasnije htio napram meni dobrohotnim pokazati, te me onako
					kolegijalno zapita, koliko konja zahtijeva današnja znanost da se racionalno
					ovrši krst žita, naglasiv osobito riječ: racionalno. Nato ja, da ne propanem u
					zemlju od stida, uzmem nešto mucati od parnih strojeva i šta vam ja znam.</p>
				<p>- No znam, znam - pobrza on - ali mašinu vuku konji...</p>
				<p>Onda ja opet, da izvučem i sebe i njega iz škripca, počnem nešto govoriti o
					konjskim silama.</p>
				<p>- Naravski, naravski - pravo imate, nijesu svi konji jednaki. Štajerac je dva
					puta jači od slavonskoga konja; ne da se to nikada tačno opredijeliti... - I
					opet me potapša po ramenu, kao da smo se posve složili u našim nazorima.</p>
				<p>Dok se je Vinko na to pripovijedanje iz svega grla smijao, dotle su se Lešiću tek
					oči duhovito krijesile, a oko usta igrao smiješak, kakov je samo u ljudi
					svjesnih svoje duševne premoći. Gospođa Matković smiješila se onim
					interesantnim, ponešto zloradim smijehom, kojim se žena mlađega činovnika
					neznanju starijega i pretpostavljenoga smijati može - dok je gospođicu, kako se
					čini, više zanimao način pripovijedanja negoli sam čin. Njezin fini, jedva
					vidljivi smiješak bio je veoma sličan Lešićevu. Ono nešto, što se je za Lešićeva
					pripovijedanja između njih dvoga kretalo, bilo je slično trenutačnim
					bliskutajima munje usred noći, koji su, doduše, rasvijetlili začas cijelu
					okolicu veličanstvenim sjajem, ali uistinu ništa se nije moglo tačno
					razabrati.</p>
				<p>- Kako je to vani na gumnu spavati? Ja si ne mogu to pravo predstaviti! Više puta
					preduzmem si po danu da ću prenoćiti u vrtu, al čim se večer počne spuštati,
					tako i moja odluka počne sve slabijom bivati, dok posve ne iščezne. - Tako
					govoraše Anka, upraviv doduše na Lešića to pitanje, al gledajući u Vinka.</p>
				<p>- Toga vam opisati ne može nitko, a još manje pojmiti onaj, koji nije nikada
					prenoćio vani; jer kao što je u sobi svaka noć jednaka, tako je vani ne samo
					svaka noć, nego svaki noćni sat drugačiji. Samo to vam mogu reći da čovjek, koji
					tri noći prospava na zraku božjem, istom tada pravo uvidi, koliko se je odalečio
					od svoje vlastite ljudske naravi. Jer nema vam čudnijega čuvstva, kao kad ležeći
					na mirisnoj travi i pospano zureći u divno noćno nebo, slučajno pomisliš na
					svoju tamnu spavaću sobu i postelju, stisnutu među četiri niska zida!... Tamo
					grob, smrdljiv zadah - a ovdje nepregledno nebo, miris sveukupne naravi, život i
					vječni melodiozni žubor; a isto takav život diše iz tebe, osjećaš upravo, kako
					svaka tvoja žilica kuca zdravim, vedrim životom, te kad se digneš, tako si
					lagan, da ne možeš vjerovati da je zbilja jedna noć minula. Ja u taj čas
					pomislim na velegrađane i njihove četverokatne zgradurine, natočene stjenicama,
					pa mi i nehotice dolazi da je čovječanstvo samo na sebi neoprostiv atentat
					počinilo.</p>
				<p>- To se vama samo tako čini! Al predstavite si prostranu i visoku spavaću sobu,
					sa širokom masivnom posteljom, sa tigarskom kožom, sa električnom rasvjetom i sa
					svom ostalom udobnošću, koju si je moderno društvo stvorilo - pa sravnite to sa
					vašim slamnatim ležajem na gumnu! - govorila zanosno gospođa Matković.</p>
				<p>- O tom je dakako teško odlučiti, kao i o svakoj stvari, koja zavisi od »gusta«
					pojedinih ljudi. Ja bih samo još toliko usudio se reći, da sav današnji luksus
					nije ništa drugo nego imitacija, težnja za približenjem prvobitnoj prirodi - ali
					za skup novac.</p>
				<p>- Vi ste, čini se, sav zanesen za to ladanje - sigurno ste se radi toga i dali na
					gospodarsko zanimanje.</p>
				<p>- Radi toga baš ne - puno važniji su me razlozi na to zanimanje odlučili. Ti su
					razlozi puno dublji, te vas oni, milostiva ne bi mogli interesovati već s toga
					razloga, jer ih vi ne biste odobravali - koliko sam se do sada mogao bar o vašem
					mišljenju osvjedočiti.</p>
				<p>- Ako vas nije ljubav za prirodu i selo na to ponukala, ja onda zbilja ne znam,
					koji bi to drugi razlozi mogli biti.</p>
				<p>- Ja sam već rekao, da vas moji razlozi možda neće zanimati ali, kad me već
					tjerate na odgovor, moram vam reći da me je na to ponukala ona ogromna množina
					mrtvoga kapitala, koji se nalazi u našoj zemlji, a mi taj mrtvi kapital još
					povećavamo, jer smo s jedne strane svi nasrnuli glodati golu kost, a s druge
					strane preveć smo komodni da zasučemo rukave, da se upremo i izvučemo blago iz
					naše zemlje. Mi s cijelom našom društvenom zgradom počeli smo odozgor umjesto
					odozdol, pa sad je vama naravski nepojmljivo i nečasno, zašto nekoji - a među
					tima i ja - bježe sa one visine dolje, jer su uvidjeli, da ih tamo gore previše
					ima, da tamo počinje pretijesno bivati, da se tamo počimaju gušiti i rušiti. Pa
					premda se to već i preveć dobro opaža, ipak ih na stotine danomice hrli tamo
					gore, smatrajući onaj tijesni život, ono glodanje gole kosti jedino dostojnom
					egzistencijom samo zato, što je tobože na visokom vidiku; dok je onaj donji
					položaj, gdje imaju svi još dosta mjesta, da se po volji razvagane, još uvijek
					prezren i omalovažen. Među onima gore razumijevam ja onaj razred našega društva,
					koji živi od puke suhe krajcare, koja mu se mjesečno otkroji za onaj teški,
					neproduktivni rad, koji se godimice slaže u kancelarijske akte, da ga tamo
					moljci grizu. To su takozvana gospoda, uistinu pak nijesu ništa drugo nego
					zadnje sluge - jer svaki drugi sluga, otišav od jednog gospodara, nađe još isti
					dan drugoga, dok jedan od gospode slugu, kad je jednom otpušten, rijetko da
					nalazi drugoga gospodara. Onaj drugi razred...</p>
				<p>- Sada već znadem - ovaj ćete drugi razred, u koji se i vi ubrajate, hvaliti, ali
					meni ipak nećete dokazati, da ona prva klasa nije priznatija i više cijenjena od
					ove klase, za koju se vi zauzimate.</p>
				<p>- Svaki čovjek na svom mjestu imade stanovitu vrijednost i treba ga potpuno po
					toj vrijednosti cijeniti; ali baš je to kod nas abnormalno, što je cijena onoga
					vama omiljeloga razreda nerazmjerno mnogo veća nego ovoga drugoga; a ta
					abnormalnost ne može dugo potrajati, jer cijena i vrijednost relativni su
					pojmovi. Kad na primjer neka vrst robe ima na trgu veoma visoku cijenu, pa se
					uslijed te visoke cijene pođe neizmjerno mnogo te robe producirati, to je posve
					naravno, da cijena toj robi mora s vremenom pasti. - Mi smo s našim društvenim
					odnošajima baš u onom stadiju, gdje se stanovita vrst robe radi prevelike
					produkcije ne može nikamo otisnuti, unovčiti; gdje se već mnogi trgovci vraćaju
					s trga s neprodanom robom, ne znajući u zdvojnosti kamo s njom, pa ju u nevolji
					daju u bescijenu. Ili da me, milostiva, bolja razumijete: sav za šesnaest do
					dvadeset školskih godina izdani kapital daje se državi za sedam stotina do devet
					stotina forinti godišnje plaće, i to uz osamsatni do desetsatni rad na dan! To
					nije ni zasluga po vrijednosti, a gdje su kamati! Taj stalež nije kod nas još ni
					izdaleka onaj, koji bi imao da bude, naime: više-manje najbolji sloj, što ga
					ljudsko društvo u svom krilu rađa; nego je još uvijek neki azil, neka vrst
					opskrbnog staleža, kamo sve bježi, da se prehrani, jedino sa žalosne predmnjeve,
					da im je to najsigurniji kruh! A ovamo, ovamo zemlja još mladenačka sa bogatim
					svojim plodinama; ovamo još toliko znanosti i umijeća, koja bi kod nas mogla
					cvijetom cvasti, a mi ih još ni po imenu ne znamo - i kraj svega toga mi još
					srljamo u onaj azil, mjesto da si na svojoj zemlji podignemo svoju kućicu, svoju
					slobodicu...</p>
				<p>Gospođica Anka i Vinko slušali su s pobožnom znatiželjnošću Lešićevo razlaganje;
					u njihovoj duši odzvanjale su iste one žice, po kojima je on povukao, razvila se
					ako i ne posve jasna slika, koju je Lešić tek s kraja ocrtao. Samo gospođa
					Matković osta do prezira hladna, jer njoj je najniži činovnik više vrijedio nego
					najiskusniji i najinteligentniji gospodar.</p>
				<p>- Ja vam, milostiva, ne zamjeram, što niste mojega mnijenja, jer dobro znadem da
					su s vama dvije trećine ljudskog društva naše domovine istih nazora. Uzrokom
					tomu jeste pomanjkanje naobrazbe u obrtnim i gospodarskim granama znanosti i s
					njima skopčane poduzetnosti duha, koja jedina stvara i diže blagostanje zemlje.
					Kod nas umjesto da novac kroz tisuće ruku od konzumenta do producenta prođe, ide
					on ravno od prvoga drugomu, te onda kod toga i ostaje. Ja bih vam, milostiva,
					morao cijelu nacionalnu ekonomiju ispripovijedati, a da vas potpuno osvjedočim o
					istinitosti svojih nazora. Čim sam ja prvi put pročitao Smithovu knjigu o toj
					stvari, meni su odmah pukli pred očima uzroci našega niskoga ekonomskoga stanja,
					i u onom času, kad sam do te spoznaje došao, ja sam shvatio školu i nauku posve
					nečim drugim, nego se to kod nas žalibog shvaća...</p>
				<p>Lešić je svršio izvrsno gimnaziju te bio zemaljskim stipendistom; no još kao đak
					nije mogao podnijeti nikakovih spona. Njegovu otvorenu značaju i bistromu duhu
					nikako se nije sviđala budućnost, koja ga čeka, kad svrši sveučilišne nauke te
					na temelju svjedodžaba uzmora zamoliti vježbeničku službu, bolje reći
					vježbenički kruh. On je svom požudom naprijed hrleće duše slušao na bečkom
					kulturno-tehničkom tečaju nacionalnu ekonomiju, financijalnu znanost i razne
					gospodarske znanosti. No tražilo se od njega, da pravi ispite iz tih predmeta,
					ali on toga ne htjede, nego odvrati, da on ne sluša svojih predmeta da uzmogne
					na ispitu nešto o njima izbrbljati, nego ih sluša da udovolji svomu nutarnjemu
					nagonu, koji ne ide za praznim riječima, nego gramzi da pronikne u dušu dotičnoj
					znanosti. No o tom ne htjedoše oni, koji su mu dali stipendij, ni čuti, te tako
					Lešić poslije druge godine izgubi tu zemaljsku potporu. No njemu je nije više ni
					trebalo, jer on je u dvije godine naučio više nego drugi u pet; on je imao u
					rukama ključ za sve ono, što će mu u budućem praktičnom životu trebati. Njemu se
					je duboko u dušu upilio razvitak blagostanja ljudskoga društva, on je i sam
					tražio uzroke, koji ga zaustavljaju, a koji ga dižu. Premišljajući često o tom,
					nemalo se ljutio na »izgubljenih« svojih osam gimnazijalnih godina, gdje je sve
					učio, samo ne ono što devetnaesti vijek od čovjeka traži. Ljutio se na onu tobož
					visoku, uistinu šuplju naobrazbu; ljutio se na sve one koji su u naobrazbenoj
					svojoj nadutosti nabacivali se latinskim poslovicama: Finis coronat opus... Bis
					dat qui cio dat... itd., a onamo ni jedan nije znao, tko i što su apostoli
					novovjeke znanosti A. Smith i Darwin.</p>
				<p>- Da, eto, to smo vam mi Hrvati! Da nam je na lak način doći do kruha, da
					»obezbijediš sebe i obitelj«, kako već taj žalosni tehnički izraz glasi - pa
					onda zbogom talenat! zbogom znanosti! - ja imam jednu tisuću forinti na godinu,
					meni je dosta, ja ne trebam više učiti, ja ne trebam znati, da ljudsko društvo
					koraca naprijed!... I tako trunemo u komodnosti, jer nećemo da znamo, da je
					čovjek najvredniji kapital u svakoj zemlji.</p>
				<p>U takovim zanosnim trenucima bio je Lešić upravo krasan. Blijedo njegovo, dosta
					mršavo lice, koje je već prema utiscima časovito mijenjalo boju - od zelene do
					crljene - veoma energično čelo sa oštrim izrazitim nosom, bili su jasan znak da
					se osobiti svijet u toj glavi vrze. Dok nije počeo govoriti, nije bio lijep;
					istom kad bi mu počela svaka žilica bujati, istom kad bi mu tamne poluzatvorene
					oči oživjele, te sad poraznim sjajem, sad najslađim milinjem sjevuckale, tad kao
					da se sa svakom riječcom i simpatija iz njega izlijevala. Po blijedom licu i
					dubokom pogledu sudile su raskalašene žene, da je pohotan; po mučaljivosti - jer
					u veselom društvu obično je šutio - sudeći mislili su neki da ga nesreća bije -
					dok ih je malo znalo, da duša njegova gramzi neprestance za ljepotom i istinom;
					da njegovo srce izgara od veselja nad dobrom; a savija se od muke i boli nad
					zlom stvari...</p>
				<p>U duši gospođe Matković bio je Lešić suparnik njezina Luje; kad god je spazila,
					da se komu na Lešiću štogod dopada, uvijek bi ga tada uspoređivala sa svojim
					sinom. Premda je Lujo u mnogome te mnogom svojstvu zaostao daleko za Lešićem,
					ona se ipak nije mogla s tim njoj preveć otvorenim i iskrenim mladićem
					sprijateljiti, a to još najviše poradi toga, jer nije mogla u njegovu zvanju
					uvidjeti nikakove garancije za budućnost; ona bi ga mnogo više cijenila, da se i
					on dao pod zaštitu ovoga ili onoga državnoga ureda, riječju, da je državnim
					činovnikom. Ona je tim mjerilom mjerila ljude, a ne po njihovoj vlastitoj
					vrijednosti.</p>
				<p>- Dakle vi nećete ići da vidite doček što se sprema u slavu dolaska njegove
					preuzvišenosti? - upita gospođa Matković Lešića.</p>
				<p>- Neću, jer, prvo, imam ja prečeg posla, a drugo ne imam nikakova interesa.</p>
				<p>- Dakle samo oni idu, koji imadu kakova interesa?</p>
				<p>- Bar ja tako mislim - jer jedan ide da se naužije cijele slike, koju takove
					prigode pružaju; drugi opet ide da vidi ovu i onu osobu, a mnogi napokon idu da
					budu sami viđeni.</p>
				<p>- Onda ćete valjda i za mene reći da idem koga vidjeti tamo? - reče gospođica
					Anka ponešto nesigurnim glasom.</p>
				<p>- Ne znam; možebiti i zato da budete viđeni - odvrati isto takovim glasom
					Lešić.</p>
				<p>I na te riječi, ne znajući ni sami zašto, svi ušutješe kao da je u tom društvancu
					dirnuta druga struna, koja je svima njima neobičnim, nepoznatim jekom
					zastrujala.</p>
				<p>- Hoćemo li mi? - javi se prvi Vinko.</p>
				<p>- Hajdemo! - skoči Lešić odrješito. - Imamo dobra dva sata dok dođemo do
					gumna.</p>
				<p>I njih dvojica objesiše puške na rame i, preporučiv se gospođama, odoše. Anka ih
					isprati iz predsoblja, te kad joj Lešić na oproštaj ruku pruži, reče mu ona:</p>
				<p>- Vi ste me uvrijedili... Mene nemojte među one brojiti. Ima i takovih, koji
					moraju tamo ići.</p>
				<p>On je u duši očekivao da će mu ona razjasniti svoj polazak, pa ne mogav ni jedne
					riječi izustiti, on joj samo zahvalnim i molećim pogledom zaviri u oči, te
					nijemim naklonom udalji se od nje. Na njegov pogled udarila u njeno
					žutkastoprozirno lice tiha, jedva vidljiva rumen, koje je isti čas nestalo - al
					ju je Lešić ipak dobro opazio i razumio. Razumio je da je tu djevičansku rumen
					pokrenulo isto ono čuvstvo, s kojeg se i njegov inače izraziti pogled u djetinju
					molitvu rasplinuo... Taj pogled i ta rumen kazivala je da njih dvoje stidljivo
					skrivaju jedno svoje čuvstvo, koje je već počelo prodirati iz njih.</p>
			</div>
			<div type="chapter">
				<head>III.</head>
				<p>Zabava u slavu njegove preuzvišenosti imala je biti sjajna; sjaj oprava ima
					izjednačiti imućne i siromašne, visoke i niske. Riječi: nužda i štednja ne bi se
					pristojalo niti samo izgovoriti, a nekmoli se po njima ravnati, jer to ne bi
					odgovaralo duhu društva devetnaestoga vijeka koje ne pita otkud i kako nego samo
					jednostavno zahtijeva da bude, a na onoga se porugom baca koji ne može ili neće
					da igra u tom bjesomučnom vrtlogu.</p>
				<p>Gospođa Matković zbilja je prispjela s Ankom svojoj mlađoj sestri; udatoj za
					nižeg činovnika. I Lujo je iz Zagreba u pravi čas došao tamo, te se cijela
					rodbina, osim starog Matkovića i Vinka, našla na okupu. Za njih dvojicu nijesu
					uostalom niti mnogo marili, ne držeći ih tako reći za članove svoje
					obitelji.</p>
				<p>- No, pa šta radi? - upitao bi gospodin Vuković svoju svast; a po sažalno
					porugljivom naglasku znali su svi da on pita za Matkovića.</p>
				<p>- Ono što uvijek - slegla bi ona ramenima, držeći da nije vrijedno o tom dalje
					govoriti. Kraj svega nije gospodina Vukovića moglo priječiti da pije vino i jede
					pšenicu koju mu je pašanac od srca slao. No Vuković ipak je mislio da ne mora
					zato svom pašancu zahvalan biti, nego da mu se može kao nekom čudaku, koji nije
					pri sebi, po miloj volji rugati. On, njegova supruga i gospođa Matković bili su
					tvrdo uvjereni da je njih troje odgojilo Matkovićevu djecu, te da njih nije, da
					bi po Matkoviću djeca bila danas-sutra nitkovići. To svoje uvjerenje
					potkrepljivali su osobito s Vinkom, koji da se je najviše umetnuo u oca i iz
					kojega valjda neće ništa biti. Oni su raspravljali i odlučivali sudbinu
					Matkovićeve djece, dakako kod Vukovića, jer pred Matkovićem nijesu se usudili ni
					pisnuti. Lapidarni Matković nije znao nikome laskati, te je Vukovića naprosto
					zvao volom i praznom tikvom, koji je morao jedino lijepom svom uzrastu i visokim
					poznanstvima svoje žene zahvaliti da se je popeo do činovnika desetog razreda.
					On je smatrao Vukovića onim što uistinu jest, kukavcem kojega je čovjek morao
					požaliti, ma s koje strane ga pogledao. Usuprot opet naduveni Vuković nije htio
					ni da čuje da je Matković izdaleka kadar ocijeniti njegovu vrijednost, on je
					njega držao prostim divljakom, na koga se ne bi nitko ni obazreo da mu nije žene
					i da nema za pašanca kraljevskoga činovnika Vukovića. On, njegova i Matkovićeva
					žena živjeli su u nekoj umišljenoj veličini koju su jedino praznim riječima
					gradili. Njima nije bilo veće slasti, nego kad su razgovarali o stvarima i
					idejama koje su bile od istine i ispunjenja daleke kao zemlja od neba. Vršak
					njihovih nada bili su Nela i Lujo; Ančino ime već im je teže ležalo na srcu.
					Zabrinuti pogled gospođe Matković znao bi njezin svâk svaki put razvedriti.</p>
				<p>- Ne boj se ti, to je moja briga, naći ću ja i za nju...</p>
				<p>I gospođi Matković zbilja bi odlanulo na te isprazne riječi Vukovićeve.</p>
				<p>U tijesnom, od tri male sobice sastojećem državnom stanu gospodina Vukovića nije
					se čovjek toga dana mogao ni okrenuti; sve naokolo, gore i dolje bilo je
					zapremljeno odijelom i ženskim opravama. Svaka se je oprava dva, tri puta
					navukla i opet skinula, popravljala, nagađala i prikrajala; deset puta se
					nabrala sad ovako, sad onako da se samo što ljepše slije s tijelom. Služavka je
					neprestano trčala sad po vrpce, sad po gumbe, sad po igle, sad po cvijeće.
					Gospodin Vuković svaki put bi se promijenio u licu, kad god bi služavka došla
					zaiskati sad toliko novčića za ovo, sad onoliko novčića za ono. Kad je već sve
					bilo u redu, te i njemu nekako odlanulo, opazi gospođa Vuković iznenada da joj
					je cipela malo pukla; nije preostalo ino, nego poslati po nove i to - buduć da
					je danas sjajan ples - veoma elegantne. Gospodin Vuković samo problijedi, ali ne
					progovori ni riječi, jer on na oči svoje svasti - koja je do njega toliko držala
					- nije smio danas s novcem škrtariti. On se je sav zadubio u račune, kombinujući
					na sve načine, hoće li mu svota, koju još u džepu ima, izmoći na današnjoj
					zabavi; s jedne strane bojao se Lujina suhoga grla, s druge strane želio je da
					se pred svasti galantnim pokaže. Na svoju radost izračuna on da će večeras
					nekako isplivati - a do »prvoga« što bog dade... Tek se on primirio, pokuca na
					vratima nepoznata služavka i preda gospođi Vuković pisamce. Ona ga veoma
					znatiželjno rastvori, no pročitav ga, smrknu se da je nije bilo raspoznati.
					Pismo je bilo od njene švelje koja je moli, da bi joj jedan dio duga za sašivene
					oprave otplatila, jer da joj je danas veoma nužno.</p>
				<p>- Recite gospođi da imamo goste te da smo u silnome poslu; neka oprosti, na
					»prvoga« ćemo joj zacijelo otplatiti.</p>
				<p>Tom starom formulom isprati gospođa Vuković služavku, smiješeći joj se slatko,
					kao da joj osobitu milost iskazuje. Njeno se lice opet razvedri i obli
					dosadanjom radosnom uzrujanošću. Gospodin Vuković nije znao o čem se radi, no
					vidjev bezbrižno lice svoje žene i sjetiv se da ne bi bilo lijepo da pred svasti
					ispitkuje ženu - proguta već započeto pitanje.</p>
				<p>Napokon izjavi gospođa Vuković sa slavodobitnim smiješkom da je toaleta u redu,
					da će gospođa Matković biti impozantna u crnoj opravi, da će Nela u ružičastoj
					opravici i u bijelima atlas-cipelicama biti kao od šećera, da je i Ankinu opravu
					priredila kao da je nova - i sve na to uzdahnuv kao od teškoga posla i svjesne
					si, da će pobuditi svačije udivljenje svojim opravama, sjedoše napokon za
					večeru. Tiskajući se i prenašajući stolce jedno drugomu preko glave smjestiše se
					nekako oko maloga stola. Gospodin Vuković bio je malko neugodno iznenađen, kad
					je dijeleći kruh najednom svega izrezao, a već je bio izračunao da će taj komad
					istrajati do prekosutra. Komadić pečenoga mesa izreže na šest dijelova; gospođa
					Vuković odstupi svoj dio Luji, jer da navečer radije jede kakova povrća. Nela
					također ne htjede jesti da joj ne bi na plesu škodilo, te njezin komadić dopade
					gospodina Vukovića.</p>
				<p>- Ne biraj, već jedi! Nijesi na selu da se možeš svačega nametati kao prasac...
					Jesi li vidio malo prije - krajcar po krajcar, pa pet forinti ode, kao da si ih
					otpuhnuo!... - Tako govori gospodin Vuković Luji, ali s nekim ponosom, kao da
					njemu nije stalo do tih pet forinti, nego samo da pokaže da ih ima.</p>
				<p>- Ti istom štogod govoriš kao da ćete ostati gladni - prigovori gospođa
					Vuković.</p>
				<p>- Očuvaj bože! kakovi gladni... Hoću samo da mu kažem, kako je danas živjeti, da
					se pobrine da bude štogod od njega... Moj »prvi« - pa kao sveto! - zanese
					Vuković očima od gospođe Matković pa do Luje.</p>
				<p>Na takove riječi uvijek bi se neko sažalno čuvstvo uvuklo u srce njegove svasti;
					nju je boljelo što njezin muž ne zna tako govoriti, što samo neznatan dio plaće
					dobiva u novcu (nju je bilo stid kazati koliko), a ostalo u hrani i raznim
					deputatima; nju je boljelo što ne može onako ponosito ići sa svojim mužem ispod
					ruke kao sestra joj, sa svojim; boljelo ju da nema čina i naslova kao sestra
					joj, jer njena muža zovu sad upraviteljem, sad provizorom, sad šumarom - kako se
					komu svidi - a nju nikako... Ona je vidjela samo vanjski sjaj Vukovićeve kuće,
					ali nije vidjela ona gladne pohote, kojom je njen svâk zavirivao u njena kola da
					vidi što mu je donijela iz tog omraženog sela. Nije opazila u njegovim zadnjim
					riječima prikrivanu, ali neskrivenu ispovijest da tu svaka mrvica, svaka
					krajcara važe stanoviti dio života... Gospođa Matković nije svega toga vidjela,
					jer u dobru, koje ju je okružavalo na selu, nijesu joj se takove pomisli niti
					mogle poroditi.</p>
				<p>Uto nadošao čas da se pođe na ples. Gospodin Vuković obukao se u dugačko crno
					odijelo, metnuo cilindar na glavu, navukao jednu rukavicu, pa puhnuv ponosno (ne
					znajući ni sâm zašto), raščešlja naglim kretom ruku brkove i bradu, te uze važno
					koracati po sobi gore-dolje, iščekujući dok se gospođe spreme. Kad su one
					napokon izašle, jedva ih je bilo raspoznati; gospodinu Vukoviću pričinilo se da
					je na sama sebe zavidan radi vlastite žene, ugledav je visoku, majestetičnu,
					sjajeću se u krasnoj opravi. U tom času, kad su nakanili da pođu, zaustaviše se
					na časak da bace zadnji pogled jedno na drugo: gospodin Vuković laštio je svoj
					cilindar, njegova gospođa navijala dostojanstveno malu zlatnu uru, gospođa
					Matković šuštila u crnoj svili, a Nela tek da nije sama iz sebe poletjela, da se
					što prije stvori u plesnoj dvorani. Gospođa Vuković još jednom reče Anki da se
					malko ispravi i pridigne glavu, a Neli da pazi na neravan pločnik u svojima
					visokim cipelicama - i onda krenuše.</p>
				<p>Dolazak u plesaonu nije bio baš onako sjajan i slavodobitan, kako si je to
					gospođa Matković umišljala. Gospođama se poklonilo primjereno, kako je to u
					izobraženom društvu običaj, dok na gospodina Vukovića gotovo da nitko nije ni
					pogledao. Jedino Nela oživjela donekle dvoranu: nekoliko »mladih ljudi«, a
					najviše osmoškolaca, sveučilišnih slušatelja i domobranskih poručnika skupilo se
					oko nje, natežući sav svoj prirođeni i imitirani dar da joj što većma ugode. No
					nijesu se morali toliko truditi, jer Nela je svakomu pojedinomu znala po koju
					ugodnu reći, ona je u isti mah sve znala pogledati zaljubljenim očima, te je
					svaki od njih bio uvjeren da je izabranik njezin. Ona je očaravala i idealiste i
					materijaliste, svi su ti mladići ginuli za njom, svi su joj pjevali pjesme, a
					možda ni jedan nije znao zašto je upravo ljubi. U njoj je bilo nešto, čim te je
					tako reći prisilila da se baš u nju prvi put zaljubiš. Ona te je gledala i
					mamila svojima sveđer igrajućim velikim očima, kao da te nudi svojom ljubavlju.
					Ona je s melankolikom bila melankolična poput mjesečine u jezeru, sa šaljivcem
					vragoljasta poput mačeta, a kad je trebalo, znala je biti i ozbiljna i sućutna
					poput dobre sestre. Tko je u nju zaljubljen bio, taj nije imao smisla za druge
					žene; za svu okolinu bio je gluh i slijep. No to su bili samo oni, koji su prvi
					put u svom životu bili zaljubljeni. Kod onih, koji su prvu ljubav već
					preboljeli, vrijedila je ona jedino još kao ugodna brbljavka, s kojom se čovjek
					može pol sata pozabaviti da se riješi zle volje ili drugog kojeg čuvstva. A
					zabaviti mogao si se s njom svaki čas, i na plesu, i na šetnji, i na prozoru -
					gdjegod si ju samo vidio, ona je uvijek bila vesela i raspoložena, uvijek igrala
					nemirnim sivim očima, kojima te je sad tugaljivo, sad plamno, sad ljupko i
					izazovno pogledala, dok nije pogodila tvoju pravu žicu. A kad si se jedanput s
					njom upuštao, onda te je svega otela, te nijesi imao ni časka da pogledaš kamo
					drugamo, da čuješ još kogagod osim nje. Nju narav nije nadarila dubokim
					čuvstvom, ona nije ni znala što je prava ljubav. Svi njezini osjećaji, sve
					njezino čuvstvovanje nije imalo korijena u njezinu srcu, nego na površini
					njezina lica. Ona je govorila svakim svojim pogledom, svakim živcem lijepih
					svojih usana, al ona sama nije znala što je govorila, jer njezine riječi nisu
					tekle iz duše, nego ravno s jezika. U tom igranju svoje vanjštine bila je
					nedostižna i time je neiskusnu mladež letimice osvajala.</p>
				<p>Kad je ples započeo, nije Nela ni časka odahnula, već je neprestance prelazila iz
					ruke u ruku; no i pri samom plesanju nije ona ni jednoga od svojih poklonika
					zanemarila, ona je hitrim pogledom znala svakomu reći: Vidiš, kako se svi za me
					otimlju, pa ja ipak nijesam na te zaboravila; kraj sviju tolikih ja te ipak
					odlikujem...</p>
				<p>Gospođa Matković i sestra joj nijesu se mogle oteti neugodnom čuvstvu da će Anka
					cijele večeri možda prosjediti uz njih, te su već dva, tri puta opomenule
					gospodina Vukovića da se pobrine za kojeg plesača. No ta njihova bojazan bila je
					posve suvišna, jer kad je Anka prvi put zaplesala s Lujom, zapelo je svačije oko
					o visoku krepku djevojku snažnog i pravilnog struka, te stidno oborenih očiju,
					koje su bile posve zastrte dugim crnim trepavicama. Zamalo, pa cijelo društvo
					motrilo samo nju; neka nepatvorenost, svježost kao jutarnji gorski zrak
					nadahnjivala je sve njene kretnje, sve je bilo istinito i naravno na njoj; ona
					se nije trsila da bude interesantna, da se pred svima istakne - al baš zato
					odsijevala njezina prikaza osobitim čarom iz hrpe gospođa, odjevenih na sve
					načine, samo da što sigurnije obrate pozornost na se. Anka je bila ona seoska,
					jezgrovita i istinita novela, spram velegradskih šupljih, sa svim mogućim
					zgodama i nezgodama prepletenih romana, s neobičnim naslovima i pozlaćenim
					uvezom.</p>
				<p>Anka je plesala kud i kamo više nego joj je po volji bilo, i to s puno otmjenijim
					plesačima nego što su bili Nelini, te je gospođa Matković mislila da to mora
					jedino svomu šuri zahvaliti. Gospodina Vukovića ispitkavalo se doduše za Anku,
					on je dapače čuo i riječi: »Nitko ne bi rekao da su sestre« - ali ni on ni
					gospođa Matković nisu mislili da te riječi idu u prilog Anki, nego baš Neli.
					Među onima, koji su u Anki gledali svježu, inteligentnu prikazu, koja se je
					svojim priprostim držanjem daleko razlikovala od ostalih plesačica, bio je i
					predstojnik jednog ureda, čovjek od trideset i šest godina i dosta ugodne
					vanjštine. Čim je prvi put s Ankom prešav po dvorani, odmah otiđe i predstavi se
					gospođi Matković, koja ga je primila doduše otmjeno, no sa svom ljubežljivošću
					majke, koja ima dvije kćeri na plesu. Ona ga je puno toplije susretala nego
					Anka, koja možda jedina od svih djevojaka nije došla na ples s namjerom da se
					svikne i uda. I to je bio jedan od onih čari, koje su kao gloriola njeno biće
					okružavali; pred njenim očima bili su svi muškarci jednaki, a to je djelovalo da
					se je svaki s osobitim odličjem i počitanjem k njoj približavao. Odmjerena
					strogost i iskrenost njenih riječi uplivala je tako na muški spol, da se u prvi
					tren nije nitko u nju zaljubljivao, ali ta svojstva silila su svakoga da ju
					štuje. Ona nije uzbuđivala momentane, vatrometne efekte poput Nele u muškarcima,
					nego ih je napunjala čuvstvom tihe ljepote, koja se mirno i polako, no sve to
					dublje u dušu usađuje. Na njenu licu nijesu se talasala i mijenjala svaki čas
					druga čuvstva, nego su počivala na dnu duše sakrivena poput amaneta, a na njenim
					tamnim dubokim očima nije bilo tisuć prozora, na koje bi svaki nesretni mogao i
					u taj amanet zavirivati...</p>
				<p>Dok se je plesalo, dotle je gospođa Vuković tumačila svojoj sestri, tko su
					pojedine gospođe i gospoda, koja su u pojedinim hrpama šetala, te skupiv se
					napokon u jednom kutu, živahno i važno nešto raspravljala. Na fotelju u kutu
					pružio se dostojanstveno suh, dugačak gospodin sa uvenutim prstima i živahnim
					očima, te redom Franje Josipa na fraku. Sudeći po ostalima, koji su uokolo njega
					stajali te sad pozorno slušali, sad laskavo se smijali, te po onima, koji su im
					se prolazeći onuda smjerno klanjali, bili su to najviše činovnici oko svoga
					šefa. Od njih se je dosta jasno razlikovala i po cijeloj vanjštini i po izrazu
					druga hrpa činovnika, koja je na suprotnom kraju stajala. Pojedini među tima
					promatrali su oštrim okom odijelo jedan po drugomu, te se i inače trsili, kako
					da se i držanjem i ponašanjem istaknu pred drugima; među te je spadao i gospodin
					Vuković. U pokrajnjoj sobi oko stola bila smjesa svakojako obučenih, nekoji u
					crnom, nekoji u šarenom odijelu, no svi sa prstenjem i debelim lancima,
					zapovijedajući otresitim glasom konobaru te dobro motreći, je li vino čisto,
					vraćajući ga bezobzirno, ako su i najmanji trunak na boci opazili. To je bio
					obrtnički i trgovački stalež; mnogi od njih nije prije godinu, dvije ni snivao
					da će ikada posjećivati plesne zabave, a nekmoli da će znati pred konobarima
					tolikoga gospodina igrati. Stariji članovi toga staleža pozdravljali su i jednu
					i drugu hrpu činovnika, dok su mlađi pokraj one druge hrpe nehajno
					prolazili.</p>
				<p>Kao što među gospodom, isto se tako opažala razlika i među gospođama. Žena
					bogatoga trgovca isticala se nekom osobitom slašću i zloradošću pred gospođama
					sudbenih vijećnika, da im pokaže, da nijedna od njih nema danas nove novcate
					oprave kao ona. Mesarica sa debelim zlatnim lancem na punim grudima, kraj sve
					ljupkosti kojom je nastojala pozdraviti činovničke gospođe, ipak nije mogla sa
					čela izbrisati onoga poteza koji je govorio: Oho! ti imaš danas nove cipele i
					rukavice, a duguješ već za tri mjeseca!... A što si se ti opet tako ukočila -
					tvoj suprug profesor bio je u normalki kolega moga muža, jedino radi toga čeka
					ga već šest mjeseci - al dulje to neće tako ići, draga moja!</p>
				<p>Hladni, oholi, ton s jedne, drski, isticajući se s druge strane, dijelio je
					društvene razrede preveć jasno, i da nije bilo vatrene mladeži, bila bi cijela
					zabava hladna predstava u kojoj bi pojedine hrpe jedna drugu kritičkim okom
					promatrale. Jedan se razred ponosio svojim činom; na okorjelim licima čitala se
					uredovna ukočenost, koja nije pravila razlike među nikim, tko je bio ispod
					njegova čina; neka hladnoća, mrtvilo i zavist bila je glavnim obilježjem te
					klase. Drugi razred, pun bujnoga života, ne pitajući prije, što stoji ovo i ono
					jelo, ne pitajući, tko pije ni tko plaća, priznavao je naoko onomu prvomu neku
					prednost, ali se je u tom priznanju odavalo još nešto, što je glasilo: tebi
					čast, a meni novac! Ti dobivaš svakoga mjeseca, a ja - ako zaslužim - svaki dan;
					tebi su drugi odmjerili, a koliko ja imam i dobivam, to ne zna svatko. Ja ću
					drage volje prvi skinuti kapu, prije ću te pozdraviti, jer znam da će novac,
					koji ti prvoga primiš, već sutradan u moje ruke doći, a da se nigda više k tebi
					ne povrati... Za tebe novac nije ništa drugo nego da ga zamijeniš za svagdanji
					kruh i odijelo - al za mene ima on još neku drugu vrijednost. Iz mojih ruku
					odlazi i dolazi on, a vraća se skoro uvijek u dvostrukoj mjeri, a za tebe jedva
					da ima i nominalnu vrijednost, već najviše devedeset i pet postotaka.</p>
				<p>Oko ponoći izjavi Anka da neće više plesati, nego da ide kući! Premda su ju
					svakako nagovarali da još ostane, ne dade se ona skloniti, i premda ju je Nela
					uvjeravala da će onda tek doći najugodnija zabava... Nela je sa tetkom i Lujom
					ostala sve do zore, a na polasku pratila ju je čitava četa obožavatelja, te joj
					i serenadu priredili...</p>
				<p>Sutradan ujutro bila je cijela rodbina sretna i zadovoljna; pripovijedanju o
					sinoćnjim zgodama i raznim malicama - koje mogu samo žene spaziti i pamtiti -
					nije bilo ni kraja ni konca; sve su oprave bile ocijenjene, svaka kretnja
					izmjerena, svaka riječ odvagnuta. Iza svake rasprave vratila bi se gospođi
					Matković misao na njenu djecu, i ona si u dnu duše nije mogla tajiti da je
					izvanredno zadovoljna sa jučerašnjom večeri; sva oduševljena nije znala koju bi
					kćer prije pogledala. Nela je razumjela njene misli pa joj se poput mačke
					laskavo umiljavala.</p>
				<p>- Jesi li ih vidjela, mamá! Svi, svi mi stoje na izbor!...</p>
				<p>Gospođa Matković nije mogla na ino, a da je ne poljubi usred okruglog punog
					obraza... I nato opet pogleda Anku i sjeti se tankoga gipkoga predstojnika, a na
					tu pomisao ju nešto u srcu zazeblo, a u duši joj šaptalo: Možda taj čovjek...
					možda!... On je odveć učtiv i ljubezan bio napram meni!... I sa te pomisli
					zapliva njezina mašta ružičastim poljanama, te blaženo pogleda oko sebe. I dok
					je misao mlađe njezine kćeri zaplovila tom istom strujom, dotle je Ankina duša
					lebdjela tamo nad onim tihim domom na selu, nad onim vrtom sa zlatnim voćkama,
					nad onom hladovitom sjenicom, u kojoj je poslije ručka pojela svoju ljubimicu
					krušku i sa svom nasladom pročitala feljton očevih novina. Ona je gledala cijelu
					idilu očinskoga svoga doma: gledala veseli život u dvorištu, dovažanje ljetine i
					mirisnoga sijena; gledala žurbu slugu oko marve: jedan nosi muzlicu i tjera
					četiri šarene krave pred sobom, drugi izvlači kola iz kolnice, tražeći pomno, da
					li se nije danas štogod na njima pokvarilo; treći se opet teškom mukom
					protiskuje kroz čopor svinja, koje ištu svoj napoj... Gledala je kako se četa
					purana vraća s polja sad trčeći jedan za drugim, sad opet zaostajući, šepireći
					se i okrećući jedan od drugoga, da napokon u sav glas zaćućuriknu. A na sav taj
					zadovoljni okoliš padalo zapadajući sunce, opsijevajući ga rujnim trakama kroz
					sitno lišće granatoga bagrema, napunjivala ga tihom srećom glazba na počinak
					polazećeg umornog ljetnog dana, koji je onim grimiznim rujem, onim ljupkim
					oproštajem ptičjih glasova već danas kazivao: Sutra ću opet ovako divan i
					veličanstven svanuti da mi se svijet iznovice divi i da me ljubi... I još se
					jedna slika u Ankinoj duši poput tihe mjesečine pojavila; ona ju je samoj sebi
					krila i tajila, al što ju je većma zatomljivala, to je ona sve jače i svjetlije
					lebdjela pred njezinom dušom -: pred tom slikom potamnjela sva jučerašnja večer,
					sve osobe, sve riječi - kao da ih nigda nije ni vidjela ni čula.</p>
			</div>
			<div type="chapter">
				<head>IV.</head>
				<p>Ukupna Matkovićeva obitelj našla se kod kuće što je veoma rijetko bivalo. Ono
					čuvstvo novosti i uzbuđenosti, kad se čovjek iz tuđine povrati svojoj kući,
					potrajalo je kod Luje jedva dva dana. A ta dva dana ispričao je on ocu sav
					politički i stranački život glavnoga grada, začiniv taj svoj politički pregled
					vrlo pikantnim, ali i vrlo nevjerojatnim crticama o pojedinim poznatim osobama,
					kao i o budućim namjerama vlade. Stari Matković slušao bi šuteći, dapače nekako
					glupo, visoko leteće, tamno prepletene političke kombinacije svoga sina, a tko
					ih je dulje kod toga razgovora promatrao, opazio bi da otac ne drži ništa do tih
					sinovljevih sanjarija, a sin opet da drži oca duševno preveć ograničenim, a da
					bi mogao shvatiti uzroke i posljedice visoke politike - kako mu ih je on kao na
					dlanu razložio. Oca su više zanimali sinovljevi nauci, pa čitajući vijesti »iz
					suda«, te imajući u pojedinim slučajevima svoje vlastito mnijenje, pitao je Luju
					za njegove nazore, ili je čak tražio da mu protumači, kakav je duh zakona u tim
					paragrafima, on da ih po zdravom razumu ne može nikako u sklad svesti. On bi
					takvom zgodom svaki put donio i izreske iz dotičnih novina koje je brižno čuvao.
					Nato bi sin još većma uzeo omalovažavati oca, kojega mogu takve tričarije
					zanimati; pa kad je stari Matković - svojećudan čovjek - silio na odgovor, a sin
					mu, ne imajući pojma o dotičnim paragrafima, nastojao da sa kakvom god
					doskočicom izbije ocu ta dosadna pitanja iz glave, skočio bi stari Matković sav
					ljutit i viknuo:</p>
				<p>- Ti ništa ne znaš, ti nijesi ništa učio, ti si telac, ti si badava tri godine
					moj kruh jeo - ni jednog dana nećeš više na sveučilište, za tebe je plug i
					motika, a ne jus... Ti, ti...</p>
				<p>Na te riječi bi se mladi jurista pokupio u svoju sobu i ne bi iz nje izašao,
					dokle god se Matković ne bi uputio na posao.</p>
				<p>Skoro isto tako bilo i sa Nelom. Prva dva, tri dana, dok je još živjela u svježoj
					uspomeni na gradski život, nije ni opažala da je na selu; no treći dan, kad već
					nije imala majci što o sebi i svojim uspjesima pripovijedati, onda posta i njoj
					kao i bratu joj Luji očev dom dosadan, te su njih dvoje živjeli samo o uspomeni
					na lijepe gradske dane, smatrajući se jadnima sužnjima na tom selu. Nela je od
					same muke svaki dan zračila i čistila svoje oprave i oblačila ih redom sad ovu,
					sad onu, samo da joj vrijeme prođe. Lijepog pravnika jedva je bilo raspoznati u
					starom ljetnom odijelu, koje mu je otac sa tavana skinuo i pred postelju
					položio, a ono novo u svoj ormar zaključao; gospođa Matković ljutila se, kad god
					ga je pogledala takva izobličenog, te se bojala da će se njezin ljepušni Lujo i
					u licu preobraziti i poružiti u tom nepristalom odijelu.</p>
				<p>Među tim nezadovoljnicima jedina je Anka živjela voljko i sretno, i ne opažajući
					u svagdanjem poslu da dani prolaze; ona se nije stidjela nikakva posla, te se
					ista brižna Matkovićka čudila, kako li ju sve to zanimati može. Nela bi kadgod
					otišla u vrt te očistila i zalila koji busen cvijeća, ali ne stoga što bi ju taj
					posao zanimao, nego da vidi kako će joj stajati odijelo baštovanke. Pa kad bi
					uzdišući od tobožnjega umora rekla majci:</p>
				<p>- Mamá, ja sam ti sve cvijeće zalila, sve ružice očistila... joj! da znaš kako
					sam umorna, vidi - kako mi čelo gori, Anka mi ne vjeruje...</p>
				<p>- Samo kad te nijesu gusjenice pojele! -našalila bi se Anka i podragala umornu
					»nadničarku«.</p>
				<p>- Mamá! Anka mi se uvijek ruga, ja neću više nikad ni u dvorište, ni u vrt izaći.
					Ne smijem ni preko dvorišta prijeći; onaj ludi puran uvijek trči za mnom, jedva
					da pobjegnem. Anka ga uvijek hucka na mene.</p>
				<p>Gospođa Matković znala je dobro da se seoska gospođica ne može dičiti takovim
					riječima, no tješila se da Nela posjeduje inih tako izvanrednih svojstava da joj
					neće nigda u životu trebati da se brine vrtom ili inim gospodarstvom.</p>
				<p>Kad bi Vinko i Vlatko sa gumna došli, onda bi cijela kuća ponešto oživjela; s tim
					mlađim ljudima ušla je u kuću radost kao miris sa cvijećem. Nela je bila sretna
					kad se je ma kakav stranac u kući desio; ona se je i Lešiću za volju nakitila i
					nagizdala, napinjući sve jezične svoje vrline i doskočice, kako bi i toga
					seoskoga prostaka očarala, koji je finom šalom sve njezine davno izrabljene
					strelice u pol zbilje u pol ruga od sebe odbijao. Lujo je mislio da u majčinoj
					prisutnosti mora s visoka gledati i općiti s Lešićem i mlađim si bratom, te je
					pred majkom s nekom prezirnom mučaljivošću slušao njihove zor-govore; no kad bi
					se njih trojica po podne našli u sjenici uz bocu vina, onda ne samo da je oholi
					jurista bio onoj dvojici posve ravan, nego u koječem i mnogo, mnogo niži od
					gospodarskoga pristava Lešića, koji je kud i kamo ozbiljnijim očima gledao
					svijet, i sa puno više duševnog fonda tražio i prirodnim i društvenim pojavama
					uzroke i posljedice. Premda je Lujo bio sustezljiv u priznavanju i odgaljivanju
					svojih misli - svojstvo ljudi, koji puno, ali i onih, koji jako malo razumiju -
					ipak je iz njegovih nazora prosijevala ona đačka lakomišljenost, koja još nije
					shvatila svoje zadaće. Prosijevalo je da Lujo puno radije govori i mašta o
					ugodnijoj nego o ozbiljnijoj strani života; prosijevalo je da je bio Nelina
					slika i prilika, samo u muškom okviru. Kraj svih tjelesnih, a donekle i duševnih
					ljepota, koje su toga mladića resile, nije u njega bilo duševne energije, nije
					bilo smisla za više ideje, nije bilo onoga izvjesnoga u njemu da bi se moglo o
					njemu reći: U toga se čovjeka možeš pouzdati i osloniti; neka nehajna mlakost,
					koja je živjela od danas do sutra, bila je glavnom crtom njegova značaja.
					Nasuprot je Lešića upravo onaj energični, dalekovidni pogled i svagdje i svagda
					resio.</p>
				<p>Lastujući jednoga dana pod sjenicom, dogovoriše se njih trojica da će ponukati
					gospođe na izlet na Lešićevo gumno »Čardačine«, kako bi im jedno popodne
					drugačije nego svaki dan prošlo. Lešić kao kućegazda gumna najavi gospođama tu
					odluku; gospođe pristadoše drage volje, a Nela pozdravi nekim oduševljenjem tu
					ideju, te joj je bilo prvo pitanje da li će još tkogod iz okolice biti na taj
					izlet pozvan? Na njenu žalost morade joj Lešić to pitanje zanijekati, jer
					najbliže selo bilo je blizu dva sata vožnje od gumna odaljeno... Nato su opet
					slijedile pogrde i poruge na to nesretno ladanje gdje čovjek po mjesec dana ne
					vidi »poštena« čovjeka, te da istom mora netko biti teško ozlijeđen ili ubijen
					da se pokaže kakvo povjerenstvo - a i u tomu budu većim dijelom stari liječnici
					i već - oženjeni suci...</p>
				<p>Nato se ustanovio dan kada će se izlet upriličiti. Nela je sada opet imala
					kakva-takva razloga da se koji čas pozabavi svojom toaletom; ona je maštala kako
					će njeni obožavatelji iz daljine gledati i diviti joj se, te u duhu pratiti
					svaki njezin korak, kad bude preko strnika skakutala. Ona si je već unaprijed
					utvarala, što bi joj u taj čas rekao ovaj, i s kojim bi ju cvijetom sravnio onaj
					poklonik njezin; ona im je na sve te poklone u duši odgovarala - ovomu slađe,
					onomu ozbiljnije... A sva ta duševna zabava izmamila je i tjelesnu radnju: ona
					se svakomu od njih drugačije nasmiješila...</p>
				<p>Dan prije izleta pala je plaha kiša, koja je ugodno rashladila zrak i pročistila
					zaprašenu atmosferu, tako da je vožnja na gumno bila upravo ugodna. Na
					prostranim kolima posadilo se njih četvero: gospođa Matković sa Lujom i obje
					kćeri i krenuše u jedan sat po podne na gumno, gdje su ih Lešić i Vinko
					čekali.</p>
				<p>Putem kušali su razgovarati se, no čili konji kao da su letjeli utrtim putem, te
					ih brzo prošla volja dva-tri puta ponavljati jedno drugome svoje riječi. Udubili
					su se u ono tiho razmatranje, u ono mrtvo i besmrtno snatrenje, kad čovjek
					upravo ne može ništa sustavno da misli. Gospođa Matković napomenu da je noćas
					nešto sanjala, ali da se više ne sjeća što - no svakako, da je bio nekakav
					izvanredan san, te joj se čini, kao da joj i sada još po krvi gmili. Nela na to
					odmah doda da ona uvijek lijepe sne imade, dok Anka reče da rijetko kada što
					sanja.</p>
				<p>Kada su izašli iz gospoštijske šume s rijetkim i nakaženim drvljem, pokazaše se
					visoke gamare pšenice, a iza njih gospodarske zgrade, u kojima je stanovao Lešić
					sa gospoštijskim radnicima. Na gumnu je vršilo do tridesetero čeljadi; u sjeni
					visoke gamare podigao Lešić od granja prostranu sjenicu za današnje goste, na
					ulazu sjenice visila od slame ispletena velika slova: »Dobro došli!« Kad je
					kočija sa gostima u oštrom kasu pred gumno doletjela, ispališe Vinko i Lešić
					kubure, a vršači zaoriše: živjeli!</p>
				<p>- Ja mislim da tako nijesu ni njegove preuzvišenosti dočekali kao što smo mi vas!
					- nakloni se Lešić laskavo gospođi Matković, pomažući joj kad je silazila s
					kola.</p>
				<p>Gospođa Matković je bila s tim dočekom ugodno dirnuta; ona je Lešića držala za
					čovjeka neuglađena zato, jer nije bio voljan pokloniti se mnogim njenim
					nazorima, pa joj je taj doček sada laskao, kao da joj ga je priredio onaj koji
					se kaje za nanesene joj uvrede te traži njezino izmirenje i milost.</p>
				<p>Nela obučena u laganu šarenu opravu naličila je nemirnomu leptiru; svaka njena
					riječ, svaka njena kretnja govorila je: Zar me ne vidite kako sam lijepa, zar mi
					ne možete nijedne laskave riječi kazati kako sam se divno obukla?! Lešić, koji
					je znao biti galantan kad je htio, donese vijenac od klasja, te ga položi Neli
					na glavu.</p>
				<p>- Dozvolite, da vas okrunim kao kraljicu!...</p>
				<p>On je doduše okrunio Nelu, no njegove oči govorile su dosta jasno da je on taj
					vijenac za Anku spleo al njegove ruke da još ne imaju toliko snage da ga saviju
					oko njezina čela. Anka ga je razumjela i u duši odobravala, što kiti Nelu, a ne
					nju.</p>
				<p>Nela se prokšeno i razuzdano smijala te bi pol svijeta dala, da je mogla taj čas
					dobiti zrcalo da se vidi, kako joj vijenac pristaje; radnici su u nju gledali
					kao u kakvo čudo, a ona je bila u misli da su i oni u nju zaljubljeni.</p>
				<p>Lešić i Vinko povedoše goste među vršače. Jedna hrpa još je vršila, znojni konji
					umorno i mehanično trčali oko stožera okolo-naokolo, dok su žene sa grabljama
					pobirale i dizale ugaženu slamu sa okrunitog zrnja te ju dodavale muškarcima
					koji su ju bacali i slagali u gamare. Druga hrpa vijala je na vjetrenjaču; onaj
					koji je sipao žito u vjetrenjaču, bio je od znoja i prilijepljene prašine sav
					crn kao dimnjačar, te je Nela ciknula od straha kad ga je vidjela. Pod
					vjetrenjačom sjedila lijepa, mlada žena, zgrćući jednom rukom čisto zrnje, štono
					je poput vode iz vrela spuzavalo se po strmoj daski, dok je na drugoj ruci
					držala lijepo debelo djetešce, koje je svom duševnom snagom motrilo majčin
					posao. Anka uze od žene dijete i diže ga uvis, a ono se smijuckalo i veselo
					mahalo debelim ručicama i nogama oko njezine glave.</p>
				<p>- Herziger Fratz! - reče Nela; no kad joj Anka htjede dati djetešce da ga i ona
					poljubi, odmaknu se ona jer joj se gadi golo dijete u ruke primiti...</p>
				<p>- A zašto se oni to mijenjaju? - zapita Nela kad je muž zamijenio svoju ženu kod
					okretanja vjetrenjače.</p>
				<p>- Zašto? Izvolite pokušati!... - Pa zaustavi okretača, ponudi Lešić Neli da ona
					kuša okretati. Nela zbilja uze za okretaljku, al se ona ne htjede ni
					maknuti.</p>
				<p>- Neće da ide...</p>
				<p>- Ali dajte maknite rukom, uprite malo...</p>
				<p>Nela svom snagom upre, no jedva jedvice za jedan zub pomakne kolo.</p>
				<p>- Jao moja ruka, moja ruka... to je impertinentno... mamá, meni će otpasti ruka!
					- jadikovala je Nela držeći desnu ruku u lijevoj.</p>
				<p>- Koji joj je bijes što se toliko uzjaukala... - rekoše ljudi vršači nekako u
					čudu, apatično.</p>
				<p>- Sirota! nije ona navikla tomu - sažalile žene Nelu.</p>
				<p>Kad je Nela prestala jadikovati, pokušaše i ostali okretati. Gospođa Matković
					okrenu dva, tri puta okretaljkom! Lujo, koji je mislio da to nije ništa,
					zacrljenio se i usopio već kod sedmog okretaja; samo Lešić, Vinko i Anka
					okrenuše po deset puta kolom, a da se nije osobito umora moglo na njima
					opaziti.</p>
				<p>- To je strašno! Kako taj svijet može čitav dan na toj žegi taj dosadni, teški
					posao raditi - reče Nela, kojoj je valjda bol u ruci udahnula te riječi, jer
					takove misli rijetko su kada iz njezine glave izlazile.</p>
				<p>- O dakako, gospođice! ima jadnika kud i kamo većih, koji rade daleko dosadniji i
					teži posao, kojima pod tim poslom ginu svi živci i tjelesni i duševni, dok
					najkašnje ne usahnu kao suho drvo. Među te spadaju i oni, kojima je sav alat
					pero i papir; to su vam oni robovi, koje vi gospodom nazivljete, koji na dan
					osam do deset sati pluća svoja sagiblju nad stolom i upijaju zrak, kojim bi se
					ovo dijete moglo za jedan dan otrovati. A vidite li to gibanje tude, koje u isti
					čas pokreće i onaj živac, iz kojega izbija kosa na glavi, i onaj iz kojega nokat
					na malom prstu raste. To je život, kakav je narav čovjeku namijenila; taj čovjek
					ovdje ne vene i ne gine kao onaj u uredu, njegov život utrne bud u visokoj
					starosti gdje je smrt slična snu, ili ga za desetak dana skrha ljuta bolest, kao
					što vihor i najčvršći hrast prelomi. Vidite li taj znoj kako curi s njih, pa
					pitajte ih da li im išto škodi, što tako znojni piju vodu? Pitajte ih da li im
					je ta prašina škodljiva plućima što je upijaju, dok rade i pjevaju? Sravnite
					samo taj kontrast. Vi mislite, da se oni ubijaju tim teškim poslom; a oni
					uistinu uz taj posao pjevaju iz svega grla! Ako je itko da bude požaljen, ovi
					ovdje sigurno nijesu... No, pa što ste ušutjeli, zapjevajte da čuju gospođe,
					kako pjevati znate! - obrati se Lešić vršačima.</p>
				<p>Mlade žene pogledaše s pol stida, s pol podsmijeha jedna drugu - a u isti čas
					prozuji gumnom slatka slavonska pjesma, kakove više nigdje na svijetu ne
					ima...</p>
				<p>Nato povede Lešić goste u sjenicu; sredinom sjenice pružio se dug stol, sabijen
					od dasaka, a po njemu bilo jelo do jela poređano.</p>
				<p>U sredini stola na velikom pladnju pružio se čitav zec, do njega sa obje strane
					okrugle tuste jarebice i prepelice, svaka drukčije začinjena; zatim prijesna
					suha šunka, izrezana u okruglo-dugoljaste komadiće, koji su se crljenjeli kao
					cikla; onda mirisni ovčji sir sa vrhnjem i kiselim mlijekom, a naposljetku
					svakojako voće. U jednom kutu bile tri boce piva, a u drugom tri boce vina.
					Gospođe se nemalo začudile kad vidješe tu odabranu množinu jestiva.</p>
				<p>- Za boga miloga! toliki trošak! - uskliknu gospođa Matković.</p>
				<p>- Kakav trošak, milostiva! Zec i jarebice stoje deset novčića praha i olova te
					pol dana hodanja; pivo me stoji šezdeset novčića - i to je sve, to je sav
					trošak...</p>
				<p>- A ovo ostalo?</p>
				<p>- Koje ostalo - zar sir i šunke? Reći ću vam; danas ima tri gazde na tom gumnu pa
					sada da ovima rečem: - Sutra ću dobiti goste, gleđite da bude štogod! - oni bi
					sva trojica donijeli, što god najbolje u svojoj kući imadu, al od novca ne
					smijete im spomenuti, jer njima nema veće uvrede, nego kad se o njima misli da
					trguju svojom ljubavlju i poštovanjem. Oni bi se možda jedino time našli
					uvrijeđeni što bih ja od njih sve trojice zatražio, dok oni svaki za sebe misle:
					čemu od onoga drugoga tražiti, kad ja sâm imam i mogu dati što za goste treba.
					Iz njegove kuće što zamoliti, to je za njega dika; on ne mjeri čovjeka po novcu,
					već po srcu i poštenju.</p>
				<p>- A tko vam je sve to tako izvrsno priredio?</p>
				<p>- A tko bi - ja sâm! To barem nije nikakova umjetnost, kao što si žene obično
					utvaraju kad im tko jelo pohvali...</p>
				<p>- Oho! Vi počinjete galantni bivati! - nasmiješi se Anka, dok je Nela odmah
					ostavila jarebicu, kad je čula da ju je Lešić priredio.</p>
				<p>- Ja znam, gospođice, da ste vi uvjereni da se moje riječi nijesu vas ticale -
					obrati se Lešić oborenih očiju napram Anki.</p>
				<p>- Onda su se valjda mene! - koketno će Nela.</p>
				<p>- Vas još manje! - odgovori Lešić.</p>
				<p>Gospođa Matković, koja je dobro razumjela taj odgovor Lešićev, nakloni mu se
					ironično:</p>
				<p>- Vi uvijek onaj stari...</p>
				<p>- Izvolite, milostiva, posve izreći: onaj stari grubijanac! Hahaha... A to stoga,
					jer još nijesam imao sreće pokloniti se ijednomu jelu, koje je priredila
					gospođica Nela...</p>
				<p>- To je impertinencija! Mamá, je li da su moje »Vanilie-stangle«, štono sam ih
					kod »tantike« napravila, izvrsne bile - »onkel« Vuković tako ih je rado
					jeo!...</p>
				<p>- Eh, ako je tako - onda kapu dolje, te čast i poštenje još nepoznatim
					»Vanilie-stanglama«! - nakloni se Lešić afektirano Neli.</p>
				<p>Dok su se gospođe sladokusile sad ovim, sad onim jelom, dotle su mladi ljudi
					sustavno utamanjivali jednu pečenku za drugom, jednu čašu vina za drugom.</p>
				<p>- Za Vinka mi nije čudo, al čudim se tebi, ti si pojeo već dvije jarebice pa ćeš
					još šunke - spočitnu gospođa Matković Luji, jer ona je željela da on i na gumnu
					održi svoj finiji ton naprama drugima.</p>
				<p>- I onda ću još sira... Tu na zraku ima čovjek vraškoga teka - izgovarao se Lujo,
					zaboravivši posve svoju dosadanju ulogu.</p>
				<p>- Šteta što nema ovdje tetka Vukovića, taj bi se osvetio tvomu zecu!... Jedanput
					je kod nas pojeo pol odojčeta i cio janjeći but - na, al te je noći i bilo
					koješta... Ha - haha! - smijao se Vinko što je mogao veselije.</p>
				<p>- Ti bi mogao s više poštovanja govoriti o svom tetku - opomenu gospođa Matković
					strogim pogledom Vinka.</p>
				<p>- Ja mislim da to nije sramota reći o čovjeku da je pojeo pol praseta, kad ga
					jedanput u godinu dana vidi na svom stolu - a leće i graha svaki dan dva puta...
					- smijao se Vinko i nadalje.</p>
				<p>Gospođa Matković pogleda ga opet poraznim očima, gušeći u sebi gnjev, jer nje
					nije nitko mogao teže uvrijediti, nego kad bi onako o gospodinu Vukoviću
					govorio. Usuprot nije Vinko mogao svoga tetka pod živu glavu trpjeti, te bi
					svakom zgodom spomenuo njegovu »finu proždrljivost« i »bedastu mudrost«...</p>
				<p>Poslije jela digoše se svi da se prošeću strnikom do nedalekih gospodarskih
					zgrada, kamo su i kola otišla. Vinko, Lešić i Anka pođoše naprvo, dok ostalo
					troje ostade za njima.</p>
				<p>Anka je pobirala po putu prosuto puno klasje te se prijetila Lešiću, neka hvali
					bogu da ona nije ravnatelj.</p>
				<p>- Pa koja bi me kazna čekala, ako smijem pitati?</p>
				<p>- Toga za sada još ne znam - ali sigurno ne bi onako dobro prošli kao kod
					gospodina ravnatelja. - Pri tom mu Anka pogleda u oči, a sunčani traci, lamajući
					se o visoke vrhove suhobrkih brijestova, zacaklili se kao dva rubina u tamnim
					njenim očima. U posve jednostavnom ljetnom odijelu sa bijelim slamnatim šeširom,
					koji je bez ikakove napreme dražesno poput leptirića poluspuštenih krila sjedio
					na njenoj kosi, koracala je ona sitnim ozbiljnim korakom, sa onim blagim izrazom
					sreće i dobrote na licu, bila je nalik toj žarkoj ljetnoj prirodi sa bogatim
					njenim rodom, komu se sve raduje, sve ga blagosivlje, sve željno očekuje...
					Takova je ona bila divna u toj jednostavnosti - a Lešiću je bilo da klekne pred
					nju i da se pomoli pred njom kao pred božanstvom.</p>
				<p>Uto se diže jato jarebica, a Vinko otrča s puškom za njima, te Lešić i Anka
					ostadoše sami. Oboma se stislo oko srca, te se u isti čas pogledaše kao tati u
					kvaru zatečeni.</p>
				<p>- Nijeste mi još ni pripovijedali kako ste se zabavljali tamo na zabavi?</p>
				<p>- Zar vas to tako zanima?</p>
				<p>- Zabava ni najmanje - ali nešto drugo; no ja ne imam još toga prava da tačnijom
					oznakom to pitanje vama stavim... Mene - je bilo strah da se vi nećete više
					onakovi povratiti kakovi ste tamo otišli...</p>
				<p>- Pa što bi vi voljeli, da sam se povratila ista onakova ili drugačija?</p>
				<p>Njemu čitavo tijelo zadrhta na to pitanje; njegovo čuvstvo uzbuni se i uznemiri
					kao magnetska igla, kad ju otkloniš od pravca koji ju neodoljivo i nefaljeno
					jednom cilju vuče. Ona je spazila tu zabunu na njemu, ona se u taj čas već i
					pokajala što je izrekla ono pitanje, te kao da ne polaže nikakove vrijednosti na
					one riječi, nastavi - okrenuvši se sa pol lica od njega.</p>
				<p>- Ovakav jedan izlet ugodniji je meni nego tisuću onih zabava... - I nato ga opet
					pogleda da vidi, je li umiren s tim odgovorom - a sreća, koja je iznovice iz
					njegova oka sijevala, govorila joj da ju je razumio.</p>
				<p>Uto se Vinko opet povrati, te svi stigoše pred Lešićev stan. Uz njegov stan bile
					su u četverokutu poredane ostale gospodarske zgrade, u kojima su obitavali
					»biroši« i njihove obitelji. Dok je Vinko pripovijedao svoju nezgodu sa
					jarebicama, prispješe i ostali k njima. Gospođa Matković jedva je dočekala da
					vidi Lešićeve sobe.</p>
				<p>- Milostive misle da će vidjeti bogzna šta; ne vjerujem da će vas išta zanimati u
					tim prostorijama. - I Lešić povede goste unutra. Bile su dvije ovelike sobe;
					jedna je bila Lešićeva spavaonica, te izvanredno čista, a i u priličnom redu.
					Bilo tu knjiga, novina, albuma, fotografija raznih predjela, raznih vrsti stoke
					- i to sve u zgodnim drvenim okvirima - zatim sitnih modela svakojakih mašina
					itd., i sve to dosta ukusno poredano. Druga soba bila je, kako se Lešić izrazio
					»soba za svašta«: u jednom kutu bilo prostrto razno sjemenje, drugom patrone i
					ine lovačke sprave, u trećem srneći rogovi, lisičje i kuneće kože, kojekakve
					grbave grane itd.</p>
				<p>- Kako vas nije strah ovdje. Ja ne bih smjela po danu biti među tim zidovima! -
					reče gospođa Matković.</p>
				<p>- Da vi, milostiva, poznajete sve čari toga života u zadovoljnoj osami među
					četiri zida, bolje reći na toj prostranoj poljani, vi je ne biste ni sa
					Belvederom mijenjali a nekmoli sa onim zadušljivim sobicama, po velikim
					gradovima, gdje čovjek za ubitačan zrak još skupe novce plaća...</p>
				<p>- Ja bih voljela tamo i gladna i žedna biti negoli u toj pustari kraljicom; ja
					bih i svoju sliku žalila da mora ovdje visiti - iščavrlja Nela.</p>
				<p>- Ne morate je ni žaliti, gospođice, ja sam siguran da bi vaša slika, ako bi iole
					bila dobro pogođena, i sama odavde pobjegla... - otkresa Lešić Neli, kojoj
					nikako nije išlo za rukom da i s Lešićem bude »duhovita« i interesantna.</p>
				<p>Kad su izašli van, upita gospođa Matković, zašto i ona druga polovica, s one
					strane gospodarskih zgrada, nije bila poorana i posijana?</p>
				<p>- Zato, milostiva, jer smo mi nitkovići, koji nijesmo ništa drugo zaslužili nego
					vješala, kako sam vam već jednom, čini mi se, kazao. Tih pet stotina jutara na
					ovoj strani leži po dvije godine uzalud, tobož da ih narav sama nagnoji, mjesto
					da ih mi sami svake godine za produkciju pripravimo. To vam je mrtav kapital,
					koji samo svake treće godine kamate baca, dok kroz dvije godine kamate propadaju
					u godišnjoj vrijednosti od četiri do pet tisuća, dakle, na dvije godine poprečno
					devet tisuća forinti.</p>
				<p>- Devet tisuća? Pa zašto se tako radi?</p>
				<p>- Zašto? Da vam razjasnim, milostiva, ja ću se - ako mi dozvolite - opet morati
					zadjeti u one vama neugodne teme o nerazmjeru staleža i strukovnih zanimanja u
					našoj zemlji, a činim to samo zato, ne biste li htjeli uvidjeti da nemate pravo
					što gospodarski i obrtnički stalež onako omalovažavate pred činovničkim. Ta će
					zemlja ovdje sve dotle samo svake treće godine bacati kamate, dokle god hrvatska
					inteligencija bude svoje sinove slala samo u profesore, pravnike itd., a
					prezirala trgovačke i gospodarske škole, i dokle god ti sinovi budu voljeli
					životariti s onih devet stotina forinti godišnje plaće, dokle god budu voljeli
					biti proletarci i kruhoborci, dokle god budu prezirali ovaj kapital ovdje, koji
					jedva čeka ljudskih ruku da pod njima oživi i zlatom urodi... Kad bi se samo
					polovica onih, koji hrle činovništvu, posvetila gospodarskoj struci, naša bi
					domovina bila za dvadeset godina druga zemlja, jer niti bi tada bilo ovoga
					mrtvoga kapitala ovdje, to jest neobrađene zemlje, niti bi jedna polovica
					činovničkih mjesta bila također mrtvi kapital...</p>
				<p>Gospođa Matković uvidjela je opravdanost Lešićevih nazora, no ona se ipak nije
					mogla oteti tvrdo usisanoj ideji da je činovnički stalež ipak najčasniji i da ga
					svakako ide prvenstvo u ljudskom društvu. Neli nije bilo ni ovo ni ono jasno: u
					mutežu njezinih pojmova digla se poput ulja samo jedna misao na površje, naime,
					da njeni obožavatelji ne spadaju ni ovamo ni onamo, nego da su kao mali polubozi
					uzvišeni nad sve - upravo kao što si đaci i poručnici to uistinu i
					utvaraju...</p>
				<p>Sunce se već posve nagnulo nad šumu, plavi golubovi sve češće dolijetali na
					visoke brijestove, ovdje-ondje čuo se osamljeni prepeličin zov, iz šume počeo
					strujati prvi ublažujući hladak. - Nela se okrenu za suncem i zatvori nato svoj
					suncobran, a gospođa Matković, zahvaliv se Lešiću na lijepu dočeku, zapovjedi
					kočijašu da pritjera kola. Lešić dade osedlati svoga konja, te će jašući
					ispratiti goste do kuće dok je Vinko ostao na gumnu. U čas krenu kočija, a Lešić
					potjera usporedo s njom visokoga izrabljenoga konja, koji se svakako trsio da
					uzdrži jednaki korak i kas sa onima u kočiju upregnutima. Anka je sjedila
					sprijeda u kočiji, tako da je bila okrenuta okom u oko Lešiću; ipak njihov
					pogled ne sretnu se ni jedanput, njima su vlastite njihove oči smetale. Ona ga
					nije ni pogledala - no ona nije ni po prostranom polju, ni u šumi, ni kud bi
					samo oko bacila, ništa drugo vidjela, doli konjanika, kako uz nju jaše; ništa
					drugo nije čula do topota i rzanja Lešićeva konja. U njenoj duši gorjela su
					poput plamena ona dva, tri časka i ono nekoliko riječi što ih je s njime nasamu
					progovorila, i ona je od toga časa bila načistu da ju on ljubi. To je ona
					spazila na svakoj njegovoj riječi, na svakoj njegovoj kretnji; ona je posve
					jasno ćutjela da on neće ni izdaleka njoj spomenuti ili kakvim god znakom
					jasnije joj izraziti da ju ljubi, a nekmoli joj to u oči reći... No sve ono što
					on radi i govori, kazivao joj je puno jasnije nego prazne riječi da ju on štuje
					i obožava. A njoj se je to skromno odavanje ljubavi kud i kamo više mililo, jer
					je znala da je ono iskreno, da se ne može falsificirati kao riječi: Ja te
					ljubim! Ona je već u prvi mah oćutjela da njih dvoje veže srodnost duša, koja se
					ne da ničim ni steći ni pomutiti, koja ne ovisi od vanjskih utjecaja, nego je
					ukorijenjena u dnu ljudskog srca; i gdje te srodnosti ne ima, da je tamo ljubav
					samo izlika, riječ praznoga znamenovanja koja nije iz srca nikla, već samo
					naletjela u nj da prilikom opet iščezne. Ono, što ju je uz Lešića u prvi mah
					privezalo, bilo je da je ona toga mladoga čovjeka razumjela u dno duše, da je
					ona istom glavom mislila, istim srcem ćutjela kao i on; ona je u njemu vidjela
					svoju rođenu polu, vidjela zrcalo koje je sva i najtanja njena čuvstva što
					vjernijom sličnošću odrazivalo; ona je pogađala njegove misli kao da su njene
					vlastite.</p>
				<p>Kočija i konjanik projuriše u ugodnomu večernjemu hladu ubrzo šumu, zatim opet
					polja, te kad je počeo prvi mračak padati, prispješe u selo. Pred kućom na klupi
					sjedio gospodin Matković, a do njega njegova svast, gospođa Vuković. Nela se
					silno uzradova spaziv tetku, dok se gospođa Matković nekako zbuni, ne znajući si
					taj nagli posjet sestrin nikako protumačiti. Prvi pogled gospođe Vuković pao je
					na Anku, a ona, ne znajući ni sama zašto, potraži očima Lešića; oni se pogledaše
					istim čuvstvom, kao da tim pogledom pozivlje jedno drugo u pomoć, kao da jedno
					drugo sokole... Lešić se navrat-nanos oprosti s Matkovićevima, kao da ga je
					nešto odande gonilo, kao da mu je šaptalo: ti si tu suvišan. Pa kao pomaman
					podbode konja i odjuri duž sela, što je igda konj grabiti mogao... U njemu
					uzavrela krv, sad mu obrazi gorjeli, sad ćutio hladni zrak na znojnome čelu.
					Njemu je bilo da se povrati natrag, da gospođi Matković rekne jednu riječ, pa na
					njezin odgovor budi da ostane u onoj dragoj kući na sve vijeke - budi da se baci
					pred Anku na koljena, da ju digne na konja i odjuri s njome daleko, daleko iz
					ovoga kraja.</p>
			</div>
			<div type="chapter">
				<head>V.</head>
				<p>Gospođa Vuković došla je s radosnom viješću da je onaj mladi gospodin, štono se
					na zabavi predstavio gospođi Matković, predstojnik u svom uredu, Urbanitzky,
					zapitao nju - tetku - bi li smio zaprositi Anku.</p>
				<p>Gospođa Matković jedva se je snašla u slatkoj uzrujanosti, te u prvi mah gotovo
					ne htjede povjerovati svojoj sestri, koja se je dičila da joj je tu sretnu
					vijest ona prva javila. Gospođi Matković bila je ta vijest već i stoga razloga
					nenadana, jer je u sebi već posve načistu bila da će prije slaviti Nelinu
					svadbu, premda je Nela mlađa, te se tješila da će se uz nju, kad se uda, valjda
					i za Anku s vremenom ženik naći. Kad se je od prve radosti osvijestila te kad
					joj sestra reče da će Urbanitzky već sutra po podne doći u prosidbu, istom tada
					shvati ona svu zbilju i važnost sestrine riječi. Tu zbilju poveća još gospođa
					Vuković rekavši:</p>
				<p>- On me je pitao, bi li smio usuditi se da zaprosi Anku i kada bi na to pitanje
					mogao dobiti izvjestan odgovor. - Na to sam mu ja odvratila, da može doći amo
					kad god hoće, i da može siguran biti da neće ni na kakove zapreke naići; na što
					mi on sav sretan odvrati da će odmah sutra prispjeti. Ja mislim da ti nećeš
					ništa proti tomu imati; pomisli, onakav mlad, pa već šef u uredu. Uostalom, on
					je čovjek u svakom pogledu na svom mjestu, jednom riječju, sjajna partija koju
					će Anki svatko zavidjeti.</p>
				<p>Gospođa Matković, koliko je bila uzradovana, ipak se lecnu na sestrine riječi »da
					neće biti nikakvih zapreka«. Njena tankoumna sestra opazila je ubrzo tu tačku s
					koje se je uzradovano lice gospođe Matković iznenada smutilo pa nastavi
					gorljivo.</p>
				<p>- Ja mislim, Anku ne treba ni pitati, ako bi se protivila. Uostalom, nadam se, da
					će biti tako pametna pa neće odbiti tako sjajne udaje, kojom bi se kud i kamo
					veći ljudi ponosili. To bi za nas bila velika sramota i neugodnost, kad bi ona
					tako uglednog prosca odbila.</p>
				<p>Gospođa Matković bila je posve sporazumna sa svojom sestrom; u njoj se počela
					buditi ona roditeljska radost, od koje žena - do one prve, kad postane majkom -
					veće ne poznaje. Tu radost mutila joj je jedino Anka sama, jer nije znala što će
					ona sama na sve to reći. Sestrino mnijenje, da je ne treba ni pitati ako bi se
					usprotivila, bio je jedini, ali veoma problematičan spas da se uzdrži u toj
					sreći. Ona se je kušala i time tješiti da je Anka preveć uviđavna, a da ne bi
					mogla prosuditi što će joj dobro biti. S druge strane nije se mogla oteti
					neugodnomu čuvstvu da će nasiljem, ako ga počini na svom djetetu, uvrijediti do
					dna duše svoju nježnu kćer, da će ju Anka možda prestati zvati materom -: i pred
					njenom dušom izvila se slika njene kćeri u obliku u kakovu je ona dosada još
					nije vidjela - zato, jer nije htjela da ju takovu vidi.</p>
				<p>Gospođa Matković zovnu nato svoga muža, te premda ona dosada nije puno marila za
					njegove nazore, sad ju je nešto neodoljivo sililo da i on sazna, o čemu se radi;
					ona je dapače mislila da svoju vruću želju osloni na njegov autoritet, što ga
					ima kod svoje kćeri. Matković osta hladan i ravnodušan kao i uvijek - dok su
					sestre mislile da će stajati pred njim kao pobjediteljice:</p>
				<p>- Ako Anka hoće, meni je pravo; ako neće, ja je neću siliti.</p>
				<p>Tako je glasio njegov odgovor, a svaka riječ bila je njemu slična.</p>
				<p>- Ja mislim da to nije dosta reći: ako ona hoće, i meni je pravo - ti kao otac,
					mi kao roditelji, ne možemo o toj stvari govoriti kao da se nas naše dijete i ne
					tiče. Naša je dužnost, sveta dužnost, da se pobrinemo za njezinu udaju, za
					njezinu budućnost, da ju poučimo, što će za nju biti probitačno, a što ne.</p>
				<p>- Ja se sve pouzdajem u njezin razbor, koji ju sigurno ni sada ostaviti neće; ja
					sam uvjeren da njoj u toj stvari ne će trebati ni tvoga, ni moga, ni ičijega
					savjeta.</p>
				<p>- A ako ona ne ushtije, ako odbije tako sjajnu udaju?</p>
				<p>- Ako ne ushtije - što će u tome biti tako strašno? Ona će valjda i nadalje
					ostati moja kći!</p>
				<p>- Ali mi ju moramo udati, njoj je sada već dvadeset godina, mi imamo i Nelu,
					kojoj ćemo svakako tim lakše naći muža čim starija kći bude opskrbljena.</p>
				<p>- Meni moja djeca nijesu još toliki teret da ih moram siliti da idu od
					mene...</p>
				<p>- Ti nijesi nikada shvatio roditeljske dužnosti, pa je ne shvaćaš ni sada; ti ne
					vidiš, kako se sav svijet otima da osigura svoju djecu...</p>
				<p>- Osiguranje i sreća rođene djece nije uvijek jedno te isto; ja hoću da vidim
					svoju djecu zadovoljnu i sretnu.</p>
				<p>- Kako ćeš ju drugačije usrećiti, ako ne ovako sjajnom udajom?</p>
				<p>- Pa dobro, dakle, neka se uda, ako hoće, ja joj ne branim - ali siliti i
					nagovarati neću je nikako, jer mislim da to nije roditeljska dužnost.</p>
				<p>I nato Matković izađe, jer je mislio da nema više šta kazati. U drugoj sobi nađe
					Anku i Nelu, kojima je tajni razgovor majčin i tetkin još uvijek nepoznat
					bio.</p>
				<p>- No, pa - udaju te, dakle, draga moja! - reče Matković Anki, te je naglo pogladi
					po obrazu, kao da ju više žali negoli se raduje toj vijesti. Od četrnaeste
					njezine godine nije ju on pomilovao, no sad je mislio da one po njegovu mnijenju
					za svaku djevojku teške riječi mora nekom nježnošću ublažiti.</p>
				<p>Anka problijedi, dok Nela uskliknu i otrča k materi i tetki u sobu.</p>
				<p>- Ja ti ostavljam slobodnu volju, ako ti nije po ćudi... - I taj izvana tvrdi,
					opori čovjek nije mogao dokrajčiti, nego opet pomiluje Anku po kosi i čelu te
					ganut i uzdrman čuvstvima izađe van.</p>
				<p>- Ja ti, Ančice, čestitam - doleti Nela natrag - on nije doduše osobito lijep,
					meni se nije nigda milio, ali kažu da je dobar - ja ti još jedanput čestitam. -
					Tako sakrivala Nela svoju zavist, koja joj je na sva usta kipjela.</p>
				<p>- Ja još ne znam ni tko je taj - ali tko bio da bio, ti si s tvojom čestitkom
					možda prerano došla - odvrati ponešto uzbunjena Anka.</p>
				<p>Te riječi čula je i mati i tetka, koje su taj čas došle iz druge sobe. Gospođa
					Matković vidjela je Anku sada u istoj onoj slici, kakvu ju je čas prije u duhu
					gledala i nju zazebe na dnu srca, te joj zape svaka riječ, iščeznu cijela osnova
					kojom je mislila Anki obznaniti sestrinu vijest.</p>
				<p>- Anka! ja se radujem da si dobila prosca, kakova si ti i zaslužila; ti si se
					gospodinu Urbanitzkomu svikla prvi čas kad te je vidio, i on će doći sutra da te
					isprosi. - Pozdravljajući ju tako uze gospođa Vuković Anku za ruku i poljubi ju
					živo u usta.</p>
				<p>- Gospodin Urbanitzky!... - izusti u pol glasa Anka i upre izrazito oči preda se,
					kako bi se tačnije sjetila tankoga gospodina s plavim melankoličnim očima i
					lijepom dugačkom bradom.</p>
				<p>Mati i tetka joj upriješe svu svoju duševnu snagu, kako bi iz svakog drhtaja
					njezinih crta u licu, iz svakog treptaja očiju mogle razabrati, koje se misli
					taj čas u njenoj glavi rađaju - no ne mogoše ništa pročitati. Prije smućeno
					Ankino lice, čim je začula riječ Urbanitzky, prijeđe isti mah u svagdanju svoju
					vedrinu i iskrenost; niti na jedan čas nije uljezla dvojba u njeno srce, da
					stvori stalnu odluku u toj stvari. Majka i tetka presenetiše se, kad ju vidješe
					onako vedru, ne znajući, kako da si protumače taj duševni mir i spokojnost.</p>
				<p>- Ja mislim, Anka, da ćeš ti shvatiti to odlikovanje, tu čast pa ćeš znati i
					ocijeniti...</p>
				<p>- Ja ju shvaćam i cijenim, no ja ne idem za njom.</p>
				<p>Gospođa Matković već je počela bivati nestrpljiva; ona je bila preveć uzbuđena, a
					da bi shvatila Anku i njezine misli.</p>
				<p>- Meni je gospodin Urbanitzky veoma omilio, čim sam ga vidjela, ponajpače ugodan
					je njegov meki simpatični govor; on je visok činovnik, a kako je mlad, sigurno
					će biti i viši. Kad još k tomu uzmeš da te on veoma voli, da te upravo obožava -
					ja onda mislim da ni najveća biračica ne može od čovjeka više tražiti... - Tako
					je tetka započela juriš na tu krasnu djevojku, koje je iskrenost rekao bi
					igrajući se odolijevala svoj oštroumnosti i nagovaranju majke i tetke.</p>
				<p>- Ja mislim da to nije dosta, da se samo od njega nešto traži, nego da se
					procijeni i ono, što mu se može za uzdarje dati.</p>
				<p>- On je s tolikom izvjesnošću i odlučnošću govorio o prosidbi, da nije ni
					izdaleka spominjao miraza, on ne traži ništa, njegova je plaća dostatna; pomisli
					samo, koliko ih dan-danas ima koji ne traže miraza...</p>
				<p>- Ja, draga tetko, nijesam ni mislila na to, već posve na nešto drugo; za me nema
					ni miraza ni velika plaća kakove vrijednosti...</p>
				<p>- Pa dobro, on ne traži miraza, on te ljubi, a s vremenom ćeš i ti njega
					zavoljeti pa što hoćeš više!... Uostalom, danas se nitko ni ne uzimlje iz
					ljubavi, već jedni radi miraza, drugi radi protekcije, treći radi časti...</p>
				<p>- Ja ne spadam ni u jednu od tih...</p>
				<p>- Naravno da ne spadaš, jer on tebe iz ljubavi uzimlje, on ne traži ništa
					drugo...</p>
				<p>- Mislite li da je za bračni život dostatno, ako on mene ljubi?</p>
				<p>- Ja ne znam što hoćeš ti još više? Svaka je djevojka za to da se uda, no rijetko
					se koja uda, kako bi baš željela, jer to je nemoguće na svijetu; no glavno je
					to, da joj udajom bude osiguran budući život, ako ne bolji, a ono bar onakav,
					kakav je imala u roditeljskoj kući...</p>
				<p>- To kod mene nije glavno...</p>
				<p>- A da što je kod tebe glavno? - upitaše i mati i tetka u isti čas.</p>
				<p>- Ja bih prije mogla poći za onoga, koga ja ne ljubim i koji mene ne ljubi -
					negoli za onoga, koji mene ljubi, a ja njega ne!</p>
				<p>Gospođa Matković još nije znala na čemu je. Da ona nije bila toliko zauzeta za tu
					udaju, ona bi mogla i morala već uvidjeti da Anka tu udaju odbija, da ona ne
					želi poći za onoga koga ne ljubi. Gospođa Matković dobro je znala da će biti
					teško Anku na nešto prisiliti, zato je nastojala da ju bar mirnim razlaganjem
					nagovori; no ni to joj nije pošlo za rukom, jer joj je kći bila previše osebujan
					značaj, a da bi ikojem nagovaranju svoje ideje htjela žrtvovati.</p>
				<p>Stari Matković, povrativ se sa Lujom u sobu, pogodio je odmah kćerine misli;
					odlanulo mu uvelike kad je vidio Anku vedru i nezabrinutu... U njegovoj duši
					preletjela taj čas panorama njegova života, počev od vjenčanoga dana pa do
					današnjega. On je znao da ga njegova žena nije nigda ljubila, ali zašto ju je
					kraj svega toga uzeo, toga nije znao - tako, došlo je nekako, kao što u svijetu
					svaki dan biva. No oni su ipak, živjeli, oni su odgojili krasnu djecu, ali među
					njima nije nigda bilo one obiteljske topline, oni nijesu bili dva tijela s
					jednom dušom, oni su bili dva protivna tabora - a prva posljedica toga bila je,
					da su i njihova djeca postala takova: dvoje ih otišlo u materin tabor, a dvoje u
					očev. Pa ni sama djeca nijesu ih zbližavala jedno drugomu, nego ih upravo još
					markantnije rastavljala. Nigda se oni nijesu toplo i iskreno porazgovorili o
					sudbini svoje djece, nego je svako u sebi odlučivao, te istom onda, kad bi im se
					odluke sukobile, onda bi istom progovorili riječ, ali ta riječ već je bila
					ogorčena i svadljiva i padala je u srce njihove djece tako, da su se Anka i
					Vinko posve oteli materinjemu, a Lujo i Nela očevu uplivu i savjetu. To je
					boljelo Matkovića tim većma, što je znao da nijesu djeca tomu kriva nego oni,
					roditelji. On, da sakrije tu ljagu pred djecom, ljubio ih je nadasve, žrtvovao
					se sav za njihovu dobrobit: on je naoko bar prepustio sav odgoj ženi i po
					mogućnosti krio pred djecom jaz, koji je zijevao između nje i njega... Zato si
					on sada nije mogao većega grijeha predstaviti negoli siliti svoje dijete da pođe
					za nekoga, za koga ne osjeća prave istinske ljubavi, za koga ga ne veže onaj
					nutarnji sklad, koji se kašnje ničim, niti zlatom, niti mogućstvom, niti ikojim
					žrtvama ne može postignuti. Nakon svoga dvadesetogodišnjeg braka bio je uvjeren,
					da je ljubav najglavniji uslov svake ženidbe, i ako baš ne kod svakoga para, a
					to zacijelo kod Anke, jer njeno srce nije bilo odano nikakovim hirima, s kojih
					bi mogla danas-sutra nastradati - kao što bi nastradala da pođe za neljubljena
					muža...</p>
				<p>Gospođa Matković i sestra joj nijesu mogle večerati, nego se opet udalje u drugu
					sobu da se iznovice posavjetuju.</p>
				<p>- Ja iz svega njezina govora vidim da ga ona neće - započe tetka. - Što je toj
					djevojci? Ili je ona na tom selu podivljala pa se tuđi od muškaraca - ili je
					možda već u kogagod zaljubljena? Samo je svakako žalosno, da ti kod svoje djece
					ne imaš toliko ugleda i moći, da im možeš dokazati što je za njih probitačno, a
					što nije.</p>
				<p>- Ti znadeš da je ona oduvijek bila šutljiva, da je uvijek radila po svojoj volji
					- ali da je bila neposlušna, to ne mogu reći.</p>
				<p>- Kako da ti nijesi mogla dosad razaznati njezino mišljenje, upoznati njezine
					tajne pa još za vremena stati na put onomu što nije korisno i spasonosno!... -
					govoraše razdraženo tetka.</p>
				<p>- Ja je nigda nijesam razumjela, pa nijesam ni mogla upoznati što misli - ona je
					uopće takova, kao da ništa i ne misli i ništa ne ćuti.</p>
				<p>- Ona je zacijelo zaljubljena.</p>
				<p>- Možebiti, ja ne znam! Ali, reci mi, u koga? Tu nema nikoga.</p>
				<p>- Nikoga... Možda u Lešića...</p>
				<p>Gospođa Matković problijedi od čuda na tu riječ.</p>
				<p>- U nj... možebiti, ali ja ne vjerujem, ja nijesam baš ništa opazila... A i kako
					bi se ona u nj zagledala, kad on nije ništa; prosti gospodarski pristav... -
					govoraše gospođa Matković prekinuto, kao da govori više samoj sebi nego drugomu.
					I njoj se u taj čas Lešić tako mrskim prikaza da se čudila, kako je mogla s tim
					čovjekom ikada jednu riječ progovoriti; nije mogla pojmiti, kako joj se dalo
					danas poći k njemu na gumno, ući u njegovu sobu, kako ga je mogla makar samo
					začas interesantnim naći - kakav joj je danas zbilja bio... On i Urbanitzky! Ona
					se je sramila da te dvije slike u mašti usporedi.</p>
				<p>- Ja nijesam mislila da ću tu sramotu od Anke doživjeti; pomisli samo, kako ću
					gospodinu Urbanitzkom pogledati sutra u oči, gdje sam mu tako reći zastalno
					obećala?</p>
				<p>Gospođa Matković već se je vidjela srušenom sa visokoga stepena, na koji ju je
					ime Urbanitzky podiglo, i ona se nije mogla uzdržati, a da ne prolije suzu.</p>
				<p>- Ja mislim da još nije sve izgubljeno - nastavi opet gospođa Vuković sve
					odlučnijim i strožim glasom. - Ponajprije ne daj u svoju kuću nijednomu mladomu
					čovjeku, za koga ne misliš da bi ga željela imati zetom, a osobito tomu Lešiću.
					Svakako bi dobro bilo da Anku pošalješ na jedan, dva mjeseca k meni, da u
					gradskom životu rastrese te tvrdoglave misli - pa ako bi ona sutra i odbila
					Urbanitzkoga, mi ćemo njega na to pripraviti i uliti mu nade da je Anka plaha i
					stidljiva, pa ako mu već sutra ne dade svoju ruku, da će to učiniti za koji
					mjesec dana zacijelo, dok se pomalo priuči na njegovu osobu. On je u nju tako
					zaljubljen da ga prvi neuspjeh sigurno neće zastrašiti i odbiti.</p>
				<p>Gospođa Matković posve je odobrila osnovu svoje sestre, na što joj je ponešto
					odlanulo, te je opet krijesak nade dušu rasvijetlio, i kad je stupila u drugu
					sobu da pođe na počinak, sva sretna i razdragana ogrli Anku, koja je u taj čas
					prije očekivala materinu kletvu negoli poljubac...</p>
				<p>Gospodin Urbanitzky prispio je zbilja sutradan po podne te poveo sa sobom jednoga
					svoga činovnika, koji je tek nedavno k njemu premješten. On je ušao u
					Matkovićevu kuću kao poznanac ili kao svaki čovjek, koji u kuću neko izvanredno
					dobro nosi, gdje ga željno očekuju. Vidjevši obje gospođe, koje su ga
					najsrdačnije pozdravile, pročitao je Urbanitzky iz njihovih očiju posvemašnji
					sporazum sa njegovim dolaskom te je mislio da pred gospođom Matković ne treba
					ponavljati, radi čega je došao... I Nela ih je dočekala, svečano obučena, s
					velikim svojim i koketnim pogledom i smiješkom, te se ubrzo pridružila gospodinu
					Neumayeru, mladu još čovjeku idealne visine i tančine, sa plavim »cvikerom« na
					velikom oštrom nosu, blijeda lica i dugačkih prstiju, kojima je neprestance
					navlačio bijele kao snijeg i jako prostrane manšete. Bio je to čovjek u dvadeset
					i šestoj godini, tek nedavno imenovan činovnikom kod financijalne struke, te
					njegovoj vanjštini nije ništa nedostajalo, a da ga vrpoljiva Nela ne bi držala
					galantnim i zanimljivim; ona ga je zaokupila svom snagom svoga jezika; a njemu,
					koji je, kao tek naimenovani činovnik, mnogo do sebe držao, bila je prva pomisao
					da je u prvi mah osvojio Nelino srce, držeći njeno neprestano naivno čavrljanje
					za iskrenu ispovijest mladoga, nepokvarenoga srca, koje mu se je posve
					odalo...</p>
				<p>Kad su gospoda došla, bila je Anka u vrtu, te se Urbanitzky nekako plaho obazirao
					po sobama za njom. Gospođa Vuković zaustavi se sama s njime u jednoj sobi.</p>
				<p>- Dakle? - glasilo njegovo kratko pitanje, koje je tražilo da mu se istom
					kratkoćom i odgovori.</p>
				<p>- Ono, što je kod svake djevojke, kad bude tako iznenada uprošena, što će i vama
					posve naravno biti, kad pomislite da vas je u životu samo jedanput vidjela i s
					vama govorila... Onako nešto, kao da se boji kazati a - ja mislim da vas to neće
					zbuniti, jer mi smo vam svi odani i zauzeti, da polučite svoju želju.</p>
				<p>Urbanitzky uozbilji svoje lice, te se jedva vidljivo klanjaše gospođi Vuković. I
					od naravi dosta nadaren, imao je on već toliko iskustva, a da je znao koliko
					vrijede riječi gospođe Vuković; te riječi, premda skroz laskave imale su u
					njegovim očima posve drugi smisao; kraj sve slatke rječitosti gospođe Vuković on
					je proniknuo da su njene riječi: patvorena ljepota, iskrivljena istina.</p>
				<p>- Bih li ja mogao sa gospođicom razgovarati? - upita on s udvornom odrješitošću,
					kao da zove na račun podređenoga si činovnika, s kojim nije posve
					zadovoljan.</p>
				<p>I nato ode on s objema gospođama u vrt da potraže Anku.</p>
				<p>Sastanak s Ankom bio je učtiv, dapače usrdan, kao onih ljudi, koji svaki ima
					svoju izvjesnu volju i načelo, te se ne boje to načelo pred nikim priznati.
					Prošetavši se jedanput ostadoše nasamu.</p>
				<p>- Kako vidim, vi ste u vašem carstvu, u vašem elementu - da se izrazim svagdanjim
					izrazom - započe Urbanitzky.</p>
				<p>- Ako čovjek neće da bude dosadan i sebi i drugima, mora se zabaviti onim, s čime
					je tako usko svezan, kao što smo mi sa selom.</p>
				<p>- To je velika sreća, kad čovjek u svom vlastitom domu nalazi sebi i duševne i
					tjelesne zabave; kad su mu zahtjevi duha, ukusa i naobrazbe u isti čas namireni;
					zato takav čovjek mora zbilja puno čuvstava i nježnosti imati. Dan-danas je
					takozvanomu izobraženomu svijetu selo isto što i ropstvo.</p>
				<p>- Kao na primjer i mojoj sestri - dok je meni opet skroz nerazumljiva plesna
					naslada, u kojoj ona toliko uživa. Ja u plesu ne mogu naći baš nikakve zabave
					tijelu, a još manje duhu, jer za plesne razgovore mora čovjek mnogo puta imati
					više strpljenja, nego esprita, da ne bude zlo shvaćen i svakojakom prigovoru
					izložen.</p>
				<p>- Naravno - ali ne mora se tamo svaka riječ vagati, ne smije se tamo sve strogo
					uzimati kao kod suda, već onako na laku ruku - valja podati se struji, koja
					slučajno teče: kao kad vidite tri, četiri leptira, gdje se natjeravaju, a ne
					možete pravo ni razabrati, da li lete svojom voljom, ili ih vjetar nosi, da li
					ovaj leti k ovomu ili onaj k onomu.</p>
				<p>- Ali i za to treba nekakova dara, dara brzoga međusobnoga upoznavanja
					prilagođenja, povjerenja - a u mene, vidite, toga nema, meni su svi ljudi
					strani, nepoznati, te mi je upravo nemoguće onako navrat-nanos sprijateljiti se
					s nepoznatim čovjekom i ne mogu odmah govoriti s njime onako od srca, a da bi
					taj prizor meni bio duševnom zabavom, a u prazne fraze, kako već rekoh ne
					razumijem se...</p>
				<p>- Ja posve razumijem, gospođice, što vi mislite.</p>
				<p>- Ako me razumijete, onda sigurno znadete da na jednom plesu, gdje čovjek s
					tolikim osobama u kratko vrijeme u doticaj dolazi, vrlo rijetko padne između
					muškarca i žene baš ona riječ ili ona misao, koja bi im kazala da su njih dvoje
					istoga uvjerenja, da su njihove duše začudo skladne, da se oni mogu o svačem
					razgovarati i da će uvijek doći do jednoga uviđenja i spoznanja; to dvoje
					razgovarat će i o onom, gdje etiketa stavlja ogradu ljudskomu jeziku, jer oni će
					nastaviti svoj razgovor mislima, čuvstvima, te kad opet otvore usta - započet će
					oboje iznova jednom te istom mišlju, možda i jednom te istom riječju...</p>
				<p>I u isti čas pogledaše se oni pogledom punim samosvijesti i razumijevanja, koje
					je jedno drugomu kazivalo: Nas dvoje nijesmo na zadnjem plesu tako razgovarali,
					među nama nije pala ona iskra, ona misao...</p>
				<p>- Ja se, gospođice, posvema s vama slažem te jedino želim da sam našao u vama ono
					isto - što i vi tražite; našao - ako se ne varam - prekasno...</p>
				<p>Anka, umjesto da mu odgovori riječima da ju je zbilja prekasno našao, pruži mu
					mučeći ruku - te se njih dvoje porukovaše kao prijatelji, koji su se radi
					neznatne nesuglasice posvadili i opet pomirili.</p>
				<p>Urbanitzkoga zaboljelo je u duši ne bolju odbijenoga prosca, nego bolju onoga,
					koji gubi polak vlastitog svoga bića; ta je bol doduše slična onoj, koju oćuti
					čovjek odbijen od bogate zaručnice, jer si je ona izabrala drugoga - samo što ta
					bol prelazi u mržnju, a Urbanitzkomu se pretvorila u obožavanje. Njemu je bilo
					kao čovjeku, koji je u skromnoj jednoj trgovini našao onaj rijetki, željno
					traženi predmet, on je našao i u tom trgovcu čovjeka, koji potpuno shvaća
					vrijednost toga predmeta, oni se ne bi ni začas za cijenu pogađali - ali na tomu
					predmetu je već bila ceduljica, koja je kazivala da taj dragocjeni predmet već
					ima svoga vlasnika... Sad mu je još teže bilo, jer bogzna, kad će opet tu
					dragocjenost naći.</p>
				<p>- Moja majka i tetka čudit će se kad nas vide ovako složne; one neće nikako
					pojmiti, da kraj sve sloge nas dvoje ipak ne možemo biti ono, što one
					žele...</p>
				<p>- A one to žele?...</p>
				<p>- One to vruće žele, one su svom silom nastojale oko mene...</p>
				<p>- Svom silom?... - zaustavi se Urbanitzky. - Oprostite, gospođice, ja još niti ne
					znam koliki sam krivac, koliko sam vam muke možda već zadao - ja ću smjesta
					ostaviti ovu kuću da vam prištedim svaku dalju bol i neugodnost. Ja sam krivac,
					jer sam vas mjerio istom mjerom kao ostale žene, umjesto da sam prije kušao
					pročitati dušu vašu kao danas...</p>
				<p>- Mi smo se jedanput razumjeli pa sad više ne imamo što jedno drugomu praštati.
					Ako, sam ja štogod pretrpjela poradi vas, a vi budete poradi mene, onda tu bol
					nijesmo mi jedno drugomu prouzročili, već oni koji nas još ne razumiju, nego
					misle da je za sreću dvoje mladenaca dostatan neki dohodak od kojega će moći
					živjeti... - I Ankino se lice prosu ironijom kao rijetko kada...</p>
				<p>Oni sa žaljenjem pomisliše na te ljude i opet si stisnuše ruke i odoše iz vrta u
					kuću...</p>
				<p>Tamo nađoše veliku radost i ushićenje -: Neumayer isprosio si naime čas prije
					Nelinu ruku! To iznenađenje poremeti sav onaj lijepi mir, koji je poslije bure
					čuvstava legao na dušu Ankinu i Urbanitzkoga - te niti ona ne znade što da
					počne, kad ju je Nela sva rumena od veselja stala ljubiti, niti Urbanitzky, kad
					mu njegov potčinjeni činovnik javi da se je zaručio. Gospođa Matković i sestra
					joj mislile su, da za Urbanitzkoga ne može biti zgodnijega časa da zaprosi Anku,
					te si nikako ne mogoše protumačiti njegovu ukočenost i mir, to manje što se je
					Anka s njime toplo i prijatno razgovarala, kao rijetko dosada s kojim muškarcem.
					Gospođa Vuković nastojala je cijelu večer da bude s Urbanitzkim koji čas nasamu,
					da sazna njegovu odluku - no on je to opazio te je svaki put vješto izmaknuti
					znao; njemu je ta dostojanstveno stupajuća, uvijek se slatko smiješeća žena
					postala najednom mrska... I njegovo i Ankino ponašanje bilo tetki i materi skroz
					nerazumljivo: one su mislile da Urbanitzky čeka možda na Matkovića, da i njega
					obavijesti o svojoj namjeri, te su se ljutile, da ga tako dugo nema kući;
					pomišljale su također, da li se Urbanitzky možebiti nije našao uvrijeđen, što je
					Neumayer prije Nelu isprosio nego on Anku itd. Uz tu neizvjesnost uzbuđivala ih
					i radost radi Nelinih zaruka, te nijesu znale, koga od njih dvoje da
					dobrohotnije pogleđu, kojemu djetetu da se slađe nasmiješe; slađom riječju
					nagovore...</p>
				<p>Istom kasno u noć stigne stari Matković sa Vinkom kući. On, ako i iznenađen
					Nelininim zarukama, ipak se je ubrzo snašao u situaciji; kao čovjek otvorena
					značaja i bez pritajenih misli ubrzo je postao Neumayeru otac, a Urbanitzkomu
					prijatelj. Neumayera se malko čudno kosnu odijelo i oporo ponašanje Matkovićevo,
					te mu nikako nije išlo u glavu da je to muž elegantne njegove buduće punice i
					otac njegove dražesne zaručnice, koja mu se sad u svjetlu svijeća još sto puta
					čarobnijom prikazala. Urbanitzkomu nasuprot svidio se već u prvi čas taj
					jednostavni, pošteni Matković, u komu je on upoznao prasliku Ankinu; njih
					dvojica ubrzo su se snašli te su uskoro sjedili i razgovarali se kao davni
					prijatelji. Urbanitzky nije oklijevao obznaniti Matkoviću kako stoji s njegovom
					prosidbom; on si je preduzeo da će i otići, a da osim Matkoviću ništa ne
					spomene, jer se je bojao da ga gospođe ne bi potpuno razumjele, sve da im se i
					ispovjedi, pa bi kraj toga Anka možda trpjeti morala. Zato je samo Matkoviću
					povjerio svoj i Ankin razgovor, a ovaj ga je shvatio te mu se od srca
					zahvaljivao da je razumio njegovo dijete.</p>
				<p>- Za nju ne bi bilo veće nesreće, nego kad bi se morala udati za nekoga koga neće
					- dovrši Urbanitzky.</p>
				<p>- S otim sam i ja odavna načistu. Na Nelu sam dobro znao da će poći za onoga, tko
					ju prvi zaprosi, zato me njezine nagle zaruke nijesu nimalo iznenadile, a ja sam
					previše iskusan i dobar otac, a da bih u toj stvari nametao svojoj djeci svoju
					volju: ja volim njih blagoslivljati nego da oni mene proklinju.</p>
				<p>Najviše iznenađen bio je Vinko; on se je za ovo mjesec dana već toliko obikao od
					škole i gradskoga života, da mu je bilo nekako nevoljko oko srca, kad je vidio
					tu oholu, fino obučenu gospodu. On je znao da će Urbanitzky doći danas u
					prosidbu, pa mu je upravo odlanulo, kad je saznao da još nije Anke isprosio; pa
					dok se je Lujo već složio s Neumayerom i pio s njime bratinstvo, ode Vinko po
					mraku u vrt te sitno fićukajući i naglo koracajući po zavijenim stazama sastane
					se na jednom raskrižju s Lešićem.</p>
				<p>- Nela je zaručena... - hukne sav uzrujan i uhvati Lešića za ruku.</p>
				<p>- A ona...</p>
				<p>- Ona nije...! - jedva izgovori Vinko od veselja.</p>
				<p>Nato pođoše velikim koracima kao dva luđaka hodati po vrtu, ne mogavši ni riječi
					jedan drugom kazati. Vinko je još jutros dojavio Lešiću po što je gospođa
					Vuković došla; Lešić je htio smjesta da pohrli u Matkovićev dom - makar pod
					kojom izlikom - no uto stiže njemu i Matkoviću vijest, da je debeli ravnatelj
					umro naglo od kapi, te njih dvojica poletješe odmah u sjedište ravnateljstva,
					odakle su se istom sada povratili. U Matkovićevoj kući nijesu o tome još ništa
					znali, jer Matković ne htjede svojih gostiju uzrujavati.</p>
				<p>Kad su naglim hodom napokon dali oduška svojoj veseloj uzbuđenosti, rastaše se
					Vinko i Lešić, poljubiv se vruće, kako se samo dva složna srca, dvije istovjetne
					misli poljubiti mogu...</p>
				<p>Kad se Vinko u kuću povratio, razilazili su se tamo na počinak. Na vratima
					spavaće sobe sretne on Anku gdje prenaša posteljinu i, nagnuv se k njojzi kao na
					poljubac, šapnu joj tihano:</p>
				<p>- Imadeš pozdrav...</p>
				<p>Anka ga je čula i razumjela; a čuvstvo, da je on taj čas u njenoj blizini, da
					nije mogao pregorjeti, a da u taj važni trenutak ne bude uz nju, to čuvstvo
					razlilo se po njenoj duši kao slatka pjesma, kao blagi okrepljujući miris, u
					kojemu bi čovjek snivao i maštao do konca svoga života. Da se on sada stvorio
					pred njom, ona bi išla k Urbanitzkomu pa bi mu rekla: Evo ga vidite, to je on -
					sudite sami, je li vrijedan mene!...</p>
			</div>
			<div type="chapter">
				<head>VI.</head>
				<p>Kad je sutradan došao čas rastanku, a Urbanitzky još ni jednom riječju ne spomenu
					prosidbe, ne znadoše gospođe, da li se je Urbanitzky s njima našalio ili se je
					pred zadnji čas predomislio. U prvi kraj pomisliše da ga je Anka u vrtu odbila,
					no on im svečano reče da je on nije ni zaprosio. Urbanitzky, koga je sinoćnje
					uzbuđenje preko noći minulo, bio je još ledeniji i šutljiviji nego jučer, te mu
					je bilo nekako neprilično, kad ga je stari Matković samoga sa gospođama ostavio,
					jer iz cijeloga njihova bića čitao je jednu jedinu riječ: dakle reci što misliš,
					zaprosi ju već jednom!... Tu tjeskobu u kući oživljavala je jedino Nela, koja je
					kao nestašan leptir prhala iz jedne sobe u drugu, ne znajući ni sama zašto; ona
					kao da nije ni osjećala da se udaje, ona nije još ni pomislila što je to udaja,
					ona je samo primijetila neku novu ugodnu promjenu; njoj je bilo sve lijepo, sve
					veselo i sretno... Pa da su joj rekli: Neumayer je noćas prekršio zadanu ti
					riječ, ali zato te je Urbanitzky isprosio, nju ne bi to novo iznenađenje
					rastužilo, nego prije razveselilo... Ona je dugo i dugo mahala vrpcom za
					Neumayerom, kad su kola krenula i jedva se još kroz prašinu vidjela, no da ju je
					tko zapitao zašto to radi, ona bi se začudila i ne bi znala dati drugoga
					odgovora, nego da se to tako mora, da to etiketa zahtijeva...</p>
				<p>Anka morade zabrinutoj majci i tetki po deseti put kazivati što je govorila u
					vrtu sa Urbanitzkim - ona je to činila sa prirođenom ljupkošću i pripravnošću,
					da nijesu mogle ni jedan čas podvojiti o njenoj iskrenosti. One su tumačile
					njezin i Urbanitzkoga razgovor o zabavi na plesu na sve načine, pitale Anku, da
					li ga je čimgod uvrijedila, raščinjale svaku njegovu riječ i opasku - no nikako
					ne mogoše naći pravoga uzroka njegovu čudnomu ponašanju. Gospođa Vuković nije
					mogla Urbanitzkoga vruće želje, da li mu je slobodno zaprositi Ankinu ruku,
					nikako u sklad svesti s današnjom njegovom ukočenošću - zato je jedva čekala da
					se kući vrati i cijelu stvar razjasni. Gospođa Matković molila ju je po sto
					puta, da joj zaboga odmah piše, čim što sazna - te je s teškom mukom iščekivala
					prvo sestrino pismo...</p>
				<p>To je pismo došlo već treći dan, no iz njega nije mogla baš ništa saznati, jedino
					to da se je Urbanitzky negdje izrazio, da se je sa prosidbom prenaglio. »U kojem
					se je pogledu, draga sestro, prenaglio, toga nijesam nikako dočuti mogla: možda
					mu se je Anka one večeri na plesu ljepšom pričinila, nego kad je došao u
					prosidbu; ili mu se možda nije svidjelo njezino prostodušno ponašanje kod kuće,
					možda mu je preveć seoska i neizobražena... A lako je moguće da ga je odvratila
					gruba neotesanost tvoga supruga, koji se ne može svidjeti nijednomu finijemu
					čovjeku. I tako se je, vidiš, obistinilo ono, što sam ti uvijek kazivala da je
					Ankin odgoj pogrešan, jer si ju preveć prepustila vlastitom mišljenju i društvu
					tvoga prostaka muža.«</p>
				<p>To je bio jedini smisao, koji se je mogao izvući iz lista četiri stranice
					dugačkoga. Gospođa Matković pročitala ga je nekoliko puta - i nakon toga opet je
					isto tako dugo pismo svojoj sestri otpisala, u kojem se je svaki drugi redak
					završavao sa nekoliko znakova usklika i pitanja... No na sva ta pitanja i izraze
					začuđenja mogla je gospođa Vuković samo jedan te isti odgovor dati: da nije
					ništa u Ankinoj stvari saznala; Urbanitzky da je naprama njoj učtiv kao i dosada
					(to posljednje je dvaput potkrižala), jedino da joj se čini, da je mrva
					melankoličniji, nego što je prije bio...</p>
				<p>I tako to dopisivanje među sestrama trajalo tri tjedna, dokle god jedna nije
					imala što da pita, a druga što da odgovara...</p>
				<p>Neumayer bio je sav sretan, a tu sreću još je većma u njem raspirivao gospodin
					Vuković, koji mu je svaki put nešto novo i ugodno o Neli znao pripovijedati. U
					tonu onih, koji su Neumayeru čestitali na zarukama, opazio je i on sam nešto
					porugljivo, ali on je bio uvjeren, da mu svi ti ljudi zavide, što je baš njega
					dopala ta ljupka i umiljata Nela, za kojom toliki čeznu i uzdišu. Pa dok su
					njega nekoji pogledali sa sažaljenjem, dotle je i on mnoge sažaljivao, za koje
					je mislio da im je preoteo Nelu. On se sav podao u ruke zamamljive i iskusne
					Neline tetke, koja je po svojoj volji ravnala njegovim mišljenjem; ona je
					određivala, kada i kako će se vjenčanje obaviti, tko će biti na svadbu pozvan, a
					tko ne; ona je izabrala stan, u kojem će mladenci stanovati; ona je svaki dan
					imala novu, izvrsnu ideju, da ju je Neumayer u sebi svojom providnošću smatrao;
					on je samo sa sretnim posmiješkom slušao njeno vješto i potanko opisivanje
					Neline vjenčane oprave i uresa... Kad god je on tamo došao, svaki put našao je
					punu sobu ilustrovanih cjenika o posoblju i pokućstvu - pojedini listovi tih
					cjenika putovali su neprestance na selo k gospođi Matković, a odande opet
					natrag, te je gospođa Vuković mogla svaki put obradovati Neumayera, da se njegov
					ukus začudo posve slaže sa Nelinim, i da će sve ono naručiti što njih dvoje
					želi...</p>
				<p>U isto doba odigrala se i na selu ista igra među Nelom i materom. Anka je također
					kadgod prisustvovala tomu vijećanju prigodom izbora raznih stvari i cijena, no
					njeno mnijenje igralo je podređenu ulogu, a to ponajviše stoga, jer je puno puta
					znala primijetiti da je ovaj ili onaj luksuz posve suvišan; na takovu primjedbu
					bi Nela prasnula u smijeh te sažalno pogledala Anku, spočitavajući joj da
					omalovažuje njezin položaj i ulogu, koju će odsad u gradskomu društvu igrati...
					Matkovića nije kod naručivanja stvari nitko ni pitao; njemu su se samo gotovi
					računi pokazivali; i premda čuvaran i štedljiv, nije on mogao u taj čas svoju
					dobrotu i mekoću srca zatomiti, te je dragovoljno sve račune podmirivao, a baš
					ta njegova dobrota bila je uzrokom da su Neli neprestance rasle zazubice za
					daljim narudžbama.</p>
				<p>Lešića nije bilo u Matkovićevoj kući, otkako su gospođe bile na gumnu; on je
					pismeno Neli čestitao na zarukama, i to veoma laskavim i poetičnim riječima da
					je gospođa Matković nakon nezgode Urbanitzkoga - tako je ona »neuspjelu« Ankinu
					udaju nazivala - opet posve drugim načinom sudila o Lešiću, nego što je u
					predvečer dolaska Urbanitzkoga.</p>
				<p>Osim Neline udaje bilo je još nešto, što se je u Matkovićevoj kući s nekim
					uzbuđenjem iščekivalo - a to je bila nagla smrt debeloga ravnatelja gospoštije,
					te s njome skopčani polustrah i poluradost, kako će se sada stvari u
					gospoštijskoj upravi razviti... Prvo iznenađenje bilo je to, da je za ravnatelja
					ubrzo imenovana dosele nepoznata osoba. Gospođa Matković problijedjela je na tu
					vijest, jer ona je već snivala o ravnateljstvu, no brzo se primiri s utjehom da
					se neće morati bar svojim dosadanjim kolegicama klanjati, a to bi ju neizrecivo
					boljelo...</p>
				<p>Prvo svoje djelo započeo je novi ravnatelj naredbom, kojom je od svih potčinjenih
					se gospoštijskih činovnika potražio curriculum vitae, svjedodžbe o svršenim
					naucima i o dosadanjem službovanju. Već sam ton te naredbe ulijevao je mnogim
					činovnicima dosele nepoznatoga strahopočitanja. Stari Matković nije imao
					nikakovih svjedodžaba; on je svršio nižu gimnaziju, stupio kao vježbenik k
					ravnateljstvu gospoštije te ostao ovdje sve dosada, popevši se s vremenom do
					upravitelja prvoga razreda. Kroz toliko vrijeme stekao je on potpuno iskustvo u
					svom poslu te je bio cijenjen kao jedan od najiskusnijih i najčestitijih
					činovnika, a njegova tačnost i nesebičnost bila je upravo poslovična. Usuprot
					manjkao je njemu dar pismenog saopćivanja, tako da su njegovi dopisi i
					izvještaji bili bez glave i repa, a uz to je bio upravo lijen u rješavanju
					službenih spisa. On je uvijek govorio da to piskaranje ništa ne znači, te su ne
					jedanput Lujo i Vinko po njegovoj uputi od više mjeseci zaostale spise
					rješavali. Spisi su više puta bili po svim knjigama i novinama porazbacani, a
					stari Matković izgovarao se je da ni pokojni ravnatelj nije u tomu pogledu bio
					bolji, nego je malne na svakoj naredbi dodavao familijarne bilješke i pozdrave i
					time tako reći sâm uzeo dotičnoj naredbi svaku službenu strogost...</p>
				<p>Željno iščekivani dalji nalozi novoga ravnatelja preneraziše gospoštijske
					činovnike: dobra trećina bude ih otpuštena, a ostali novom klasifikacijom
					uređeni; po toj klasifikaciji preskočio je Lešić Matkovića, tako da je Lešić -
					pošto je posjedovao svjedodžbe najvišega strukovnoga zavoda - imao od nove
					godine primiti veći kotar Matkovićev, dok je Matković imao prijeći na pustaru
					»Čardačine«, na ono gumno, s kojega se gospođa Matković toliko zgražala.
					Matković je bio tom odredbom posve zadovoljan, jer kao čovjek u godinama volio
					je upravljati manjim kotarom i manjim poslom, tim većma, jer su mu dosadanji
					dohoci »obzirom na dosadanju vjernu službu« i nadalje ostavljeni...</p>
				<p>Gospođu Matković bilo je da očaja kad je sve to saznala; ona je uvijek mislila da
					je samo privremeno na tom odurnom joj selu, te je živjela u vječnoj nadi da će
					danas-sutra biti premješteni u koje veće i ugodnije mjesto - a sada eto obratno
					došlo. Ona je u prvi mah htjela sjesti u kola i odvesti se k ravnatelju da
					izmoli od njega opoziv te naredbe, no energična proturiječ Matkovićeva, koji joj
					je predočio sudbinu otpuštenih činovnika, odvrati ju od toga nauma. Nju je to
					premještanje tim većma boljelo što baš sada udaje Nelu! Zato napisa sestri list
					da će se vjenčanje što brže pospješiti, a o premještenju da ne spominje
					Neumayeru ni riječi...</p>
				<p>Kakovih četrnaest dana iza toga obilazio je novi ravnatelj potčinjene si kotare.
					K Matkovićevim došao je iznenada u pratnji Lešićevoj, kojega je on zavolio i
					vodio sa sobom na svom prvom putovanju. Novi ravnatelj bio je vanredno ljubazan
					i inteligentan čovjek, no u službi veoma savjestan, a u vanjskom ponašanju
					kavalirski ohol. Kraj sve ljubežljivosti znao si je on izvanredno počitanje
					potčinjenih si činovnika pribaviti... I gospođi Matković svidio se taj gentleman
					već u prvi čas, te ga samo nije mogla razumjeti, radi šta je Lešića onako
					zavolio.</p>
				<p>- Ja sam ga htio uzeti k sebi u središte, no on neće pa neće; hoće radije da
					ostane vani - pa dobro, ja sam mu učinio po volji. Ali da je mene poslušao,
					došao bi za koju godinu na moje mjesto, a ovako će ostati navijek upraviteljem -
					okrenu se ravnatelj s hladnom ljubežljivošću naprama Lešiću, a iz svakoga
					njegova poteza čitala se ona moć i samosvijest visokoga činovnika.</p>
				<p>- Koliko je meni poznato, gospodin Lešić uživa na ladanju - spomenu gospođa
					Matković.</p>
				<p>- Bolje reći na ladanjskom poslu... - primetnu Lešić.</p>
				<p>- Međutim, ako se za godinu dana ne oženi, opet ću ga premjestiti - reče
					ravnatelj s onim privlačljivo strogim posmijehom, za koji ne znaš, je li šala
					ili zbilja...</p>
				<p>- Dakle, sad vam ne preostaje ino - obrati se gospođa Matković Lešiću, tek da
					nešto reče; no sjetiv se Anke, pokaja se u isti čas za te riječi.</p>
				<p>Kad su se najživlje razgovarali, mislila je gospođa Matković da će sada biti
					najzgodnije, ako finom zlobom spočitne ravnatelju njihovo premještanje na
					»Čardačine«; no ljubezni inače ravnatelj ne htjede ni čuti o tomu da bi svoju
					odluku promijenio, nego je isto tako finom doskočicom gospođi Matković odvratio.
					- S Matkovićem postupao je ravnatelj kao s poštenim čovjekom, kako je on to i
					zaslužio; no ipak su bili u neprestanoj pravdi, jer je Matković bio svojeglav u
					svom iskustvu, dok se je ravnatelj uz praksu i o teoriju opirao; zato su njegovi
					nazori većma naginjali Lešićevim, ali provedbu svojih ideja ipak su prepustili
					Matkoviću kao iskusnijemu.</p>
				<p>- Što ćemo, zasada moramo još tako, jer ne mogu ni ja preko noći stvoriti ono što
					se kroz godine i godine zanemarilo; mora čovjek i naprama gospoštiji samoj biti
					oprezan, jer te uvijek poprijeko glede, kad god dođeš s novim tražbinama i
					izdacima. Ići ćemo polako, ali postepeno naprijed! - Time bi se obično dovršilo
					razmatranje gospodarstvenih prilika između ravnatelja, Matkovića i Lešića.</p>
				<p>Vijest, da je Matković premješten u »Čardačine«, dirnula je neugodno u
					Vukovićevoj kući, te prijašnje otezanje sa vjenčanjem pretvori se nenadano u
					»što prije - to bolje«. Gospođa Vuković sokolila je na sve načine svoju sestru
					da ne zdvaja, što će morati na »Čardačine«; za Anku da je donekle i bolje što će
					biti na pustari, a ne na selu, jer ako već nema društva prema sebi, ne treba ni
					onakova, kakovo je dosada na selu imala; a pri tomu je ona najviše mislila na
					Lešića - ne znajući da je taj mladi čovjek pod zadnje vrijeme visoko u cijeni
					skočio. »Uostalom, draga sestro, ti znadeš moju privrženost prema tebi, ti
					znadeš da su ti moja vrata uvijek otvorena, pa da mi neće ni najmanje biti
					teško, ako veći dio godine kod mene sprovedeš; ja ću sve moguće činiti samo da
					ti tvoje breme olakšam.« Gospođa Vuković rado se nabacivala takovim frazama,
					samo da istakne ma u kojemu god pogledu svoju osobu, ponajpače u onom pravcu
					gdje je znala da neće nikada doći do toga, da svoje velikodušno ponuđene žrtve
					uistinu i doprinese. No njezinu sestru takove su riječi uvijek duboko dirnule,
					te je držala gospođu Vuković jedinom svojom dobrom zvijezdom... Nakon svakog
					takva pisma došlo je u Matkovićevoj kući do neugodnih prizora, jer je gospođa
					Matković morala dati oduška svojim čuvstvima, spočitavajući Matkoviću svoju
					nesretnu udaju, njegovu jadnu službu itd.</p>
				<p>Žestoki Matković planuo bi svaki put na takove riječi te zapovjedio kočijašu da
					upreže kola, pa da njegovu postelju i stvari vozi na »Čardačine«, a ona -
					gospođa mu - neka ide kamo god hoće... Izvikav se do site volje, opet bi došao k
					sebi, jer ih je bila puna kuća, jer je bilo svaki čas drugoga posla, te ni jedno
					časovito čuvstvo - bilo ugodno ili neugodno - nije moglo dulje vremena
					potrajati...</p>
				<p>Lešić je dolazio u kuću još češće nego dosada, tako je naime zahtijevala služba
					pod novim ravnateljem. On nije bio posve na čistom, da li mu je gospođa Matković
					sklona ili ne, ali je znao, da u toj kući tri srca kucaju i misle njegovom
					mišlju, pa je uvijek voljko polazio onamo.</p>
				<p>Svojom iskrenošću, koja je bila naprama drugima kao i naprama samomu sebi jednako
					pravedna, djelovao je sve polako na gospođu Matković, koja je kraj sve
					preuzetnosti ipak svakim danom bivala sve toplija naprama njemu. Ali misao, da
					bi joj on mogao zetom biti, nije se nikako mogla u njenoj glavi ustaliti. Ona bi
					se za tu misao možda prije ugrijala da je ponašanje Ankino i Lešićevo odavalo
					dvoje zaljubljenika, ali gospođa Matković, koja si je to stanje posve drugačije
					predstavljala - onako nekako kao kod Nele i Neumayera - nije mogla u ponašanju
					svoje kćeri ni trunka opaziti, što bi ju odalo da joj je Lešić drag i mio. Ona
					nije mogla pojmiti da čovjek može svojim čuvstvom za sebe živjeti, a da ga ne
					odaje, da je to čuvstvo najslađe kad za njega nitko i ne zna. Lešić opet, što se
					većma osvjedočavao da ga Anka ljubi, postajao je u njenu društvu sve
					mučaljiviji, a ako bi ga kadgod uhvatila kakova razgovorljivost, tad bi se ista
					- gušeći i boreći se sama sobom - pretvorila u neku laganu ujedljivost, po kojoj
					se je prije sudilo da mu je Anka ravnodušna, negoli da ju ljubi. Ni Lujo nije
					opažao čuvstva, koje je sve tjesnije vezalo Anku i Lešića; jedini Vinko, koji je
					iskreno bio odan i sestri i Lešiću, nije mogao drugačije pomisliti, nego da se
					njih dvoje ljube. Njih dva spavajući na gumnu za divnih rosnih noći ispredali su
					si za deset godina unaprijed svoj roman.</p>
				<p>- Ja, ti i tvoj otac stanovat ćemo na »Čardačinama«; proti tomu ne može ravnatelj
					ništa imati; tvoj otac bit će ovdje, a nas dva ćemo svaki dan odjahati u selo,
					pa udesiti sve što treba pa onda opet natrag amo.</p>
				<p>- Da, to će biti divan život... briga nas za selo.</p>
				<p>I tu bi im riječ zapela; oni su došli do tačke, preko koje nije se usudio nijedan
					dalje poći, ne znajući, ako ju prijeđe, kako bi to na onoga drugoga
					djelovalo.</p>
				<p>- Moja majka i Nela mogu ostati tamo, a Anka će možda k nama... - izlane
					Vinko.</p>
				<p>Lešić samo protrne na te riječi, njegove usne samo naglim drhtanjem pokažu da su
					htjele, ali da nijesu mogle progovoriti.</p>
				<p>I nijedan od njih nije imao snage da taj razgovor nastavi; no ono, što je ostalo
					neizrečeno, govorili su oni dalje u sebi, a rekao bi da su i znali da obojica
					jedno te isto misle. Vinku je bila već sto puta na jeziku riječ: »Kad ćeš ju već
					jedanput zaprositi?« - ali mladenački stid pridušivao mu te riječi u ustima, a
					samo nagla rumen u licu odavala ga da ju je pomislio.</p>
				<p>Rujan je bio na izmaku; bogata rosa bijeljela se i treperila sve do pol dana na
					travi, prepletenoj tankom paučinom; ljetni se poslovi dovršavali, a jesensko
					sijanje započelo. Lešić i Matković već su počeli izmjenjivati svoju upravu, kako
					se već koji posao i račun dovršavao. Tjedno po dva dana ispitivali su oni račune
					kod Matkovića, a gospođu Matković hvatalo je u susjednoj sobi čuvstvo na
					pomisao, da će iz tih prostorija, u kojima je preko dvadeset godina obitavala,
					gdje je toliko radosti i neugodnosti doživjela, sada morati seliti. Ona si je
					jedva mogla predstaviti da je tomu zbilja tako; njoj je sada prvi put postalo
					jasno da je ona već dugo na tom selu, da imade dvije kćeri za udaju - a takva
					žena da nije više mlada, ma koliko još i osjećala potpunu životnu snagu, sve
					osjećaje, zanimanje i strasti srca... Rujansko sunce, koje je danomice slabije
					grijalo, zatim ono tiho zbrajanje brojeva u Matkovićevoj sobi, onaj vječiti
					nemir i uzrujanost, koju je udaja Nelina sobom donosila, sve je to pridonijelo
					da se gospođa Matković osjećala nekako melankoličnom i umornom, više duševno
					nego tjelesno. Taj duševni umor, koji prelazi u tihu rezignaciju, jeste početak
					kad se čovječja duša pođe prilagođivati novomu stanju stvari. Istrgana duša ne
					nalazi opreke više onako teškima i nepodnosivima, kao što si ih je u prvi kraj
					predstavljala; čovjek se počinje voljkije podavati onomu nečemu jačemu, što
					njime ravna.</p>
				<p>Kad su jednoga dana Lešić i Matković dovršili jedan dio računa te zaiskali
					okrepe, dođe gospođa Matković te šaljivo zapita Lešića:</p>
				<p>- Dakle, kada ćete nas istjerati van; jeste li već odlučili, kako ćete si te
					prostorije razdijeliti i urediti?</p>
				<p>- Ja vas istjerati, milostiva? Toga neće nigda biti.</p>
				<p>- Kako, zar je naredba promijenjena?</p>
				<p>- To ne - ali ja bih prije ostavio službu, negoli vas krenuo iz te udobnosti,
					koja vam je tako draga, da bi ju moglo malo što na svijetu nadomjestiti... A što
					meni samomu treba? Ako bi me baš i prisilili da moram tu stanovati - pa dobro,
					ja ću se smjestiti na tavanu, u štali, ili na sjeniku - pa mir i bog! No do toga
					neće doći, nego ću ja kao i dosada živjeti na mojoj pustari, te ću od srca rado
					dijeliti one dvije sobe s gospodinom Matkovićem, jer on nije mlad kao ja da može
					odavde pregledati ondašnja polja i poslove, kao što će meni biti tričarija svaki
					dan dojahati odande ovamo. A gospodinu ravnatelju bit će valjda više stalo do
					toga da mi svoj posao obavljamo kako treba, negoli do toga da li među ova četiri
					zida stoji vaš ormar ili moj - koji ja, hvala bogu, još i nemam...</p>
				<p>Gospođa Matković nije se svemu tomu nadala; ona nije znala, bi li se tomu mladomu
					čovjeku zahvaljivala ili bi s prezirom odbila njegovu uslugu. Ona je već donekle
					imala jasan sud o tom mladiću, no njena sestra omrljala je svijetlu sliku
					Lešićevu pred njenom dušom; ona je i sada opazila, kolikom moći djeluje njena
					sestra na nju, pa navikla poštivati njene nazore, nije se sada mogla snaći što
					da misli o Lešiću.</p>
				<p>- Ja, Vlatko i tata stanovat ćemo na »Čardačinama«, a svake nedjelje odvest ćemo
					makar kradom i Anku onamo, da nam nakuha graha i napeče kolača za čitav tjedan -
					pa ja - mama, kriv, ako vi ne budete češće dolazili k nama negoli mi k
					vama...</p>
				<p>Na te Vinkove riječi morala se je gospođa Matković od srca nasmijati.</p>
				<p>- Samo ako vam Anka bude htjela kuhati...</p>
				<p>- No to će već naša briga biti! Je li da hoćeš? - obrati se Vinko Anki.</p>
				<p>Svi upriješe oči u nju; u Lešiću podrhtao sav život, dok Anka smiješeći se ne
					odgovori:</p>
				<p>- Najprije ćemo se morati pogoditi za plaću...</p>
				<p>I tako ona iznenada skrene opet razgovor na šalu, jer je već počeo u zbilju
					zalaziti - no gospođi Matković nije u taj par izmaklo ono bolno iščekivanje, ono
					skroz promijenjeno lice Lešićevo, dok Anka nije odgovorila... Ona je napokon
					uvidjela da se za tišinom, koja je Lešića i Anku kao otajstvom obavila; kriju i
					krstare munje, koje od vremena do vremena jedva vidljivo bljeskutnu. I Lešićev
					odlazak i njegov oproštaj s Ankom, premda je bio isti kao i dosada, uvjerio je
					gospođu Matković, da među njima dvojima nešto nevidljivo govori, da opstoji još
					jedna dimenzija, koja prenaša njihove misli i čuvstva, koju samo njih dvoje
					shvaća. Njezina ionako nježna kći pričinila joj se sada još sto puta nježnijom,
					uzvišenijom i ljepšom: ona se nije mogla dosta načuditi onomu blaženomu miru i
					spokojstvu, koje je anđeoskom dobrotom odsijevalo sa Ankina čela. Taj mir mogao
					je samo one božje stvorove opsijevati, koji su bili sami sobom sretni i
					zadovoljni, koji su znali, što god čine, da to samo zato čine, jer im tako srce
					i duša šapće.</p>
				<p>Kad je Lešić otišao, a Anka ostala sama za poslom, uđe gospođa Matković k njoj i
					sjede do nje.</p>
				<p>- Anko! Ja sam danas nešto opazila - molim te, kaži mi cijelu istinu, ti vidiš i
					sama, koliko sam s tebe propatila, nemoj me dulje mučiti s tom
					neizvjesnošću.</p>
				<p>- Zašto, čime sam vas mučila? Zar time, što vi ne htjedoste nešto vidjeti što je
					tako očevidno bilo?</p>
				<p>- Ti si radi njega odbila Urbanitzkoga?</p>
				<p>- Nisam! Urbanitzky je u prvi mah spazio, što ste vi istom danas, pa je taj
					plemeniti čovjek jednostavno uvidio da je došao prekasno... On me nije ni
					zaprosio, jer mene nije više ni bilo za njega: a njemu je ženidba, što i meni
					udaja, mi svako tražimo jedno čitavo biće za sebe; mi ne pitamo za visoki čin,
					za udoban život, nas mora nešto drugo ispunjati, jedno drugomu privlačiti...</p>
				<p>- Ti uvijek nekako tamno, nerazumljivo govoriš o toj stvari - ja još ne znam
					pravo što ti misliš.</p>
				<p>- Ja sam, majko, mogla vama pridonijeti tu žrtvu, ja sam mogla poći za gospodina
					Urbanitzkoga - da je on htio... Vi možda, dok ste živi, ne biste vidjeli da sam
					ja nesretna, kao što ni sada nijeste mogli moju sreću opaziti - ali gospodin
					Urbanitzky nije me ni zaprosio, jer on je štovao moju ljubav, jer on nije onoga
					mnijenja da je za sretan brak dovoljna mjesečna plaća i osiguran opstanak.
					Gospodin Urbanitzky nije se dosada oženio, jer nije našao ono što traži, a nađe
					li, on neće pitati: tko je ta osoba, kao što ni ja ne pitam: tko je Lešić... Ja
					sam s njime govorila možda manje nego vi, ali ono što govori iz njega, i ono što
					govori u meni, to je govor jednoga bića, jedne duše... Sad sam vam, majko, rekla
					sve što znadem, a vi ako mislite da ću vas unesrećiti, budem li njegovom ženom,
					onda ću vam ja žrtvovati svoju sreću, ja ću ga zaboraviti i tiho trpjeti - neću
					se za njega, ali niti za jednoga drugoga udati...</p>
				<p>Pa kao što se njena ljubav nije ničim odavala, tako je i te teške riječi
					izgovorila s divnim mirom, neuzburkanim čuvstvom, koje je samo sebe vodilo i
					dobro znalo kuda ide. Gospođa Matković proplakala je i zagrlila svoju kćer
					grčevito k sebi, te ne mogav ni riječce prozboriti, ode ganuta u svoju sobu. To
					je bio trenutak, u kojemu je ono pravo, istinsko materinje čuvstvo nadvladalo
					konvencionalne navike i laži, kojima današnji vijek misli, živi i odgaja
					djecu... U njoj se je napokon razmekšala ljubav i milosrđe materinje, ono nešto
					dobro i samilosno, što na dnu srca svakoga roditelja za svoje dijete ostane, ma
					to srce kojim god hirima i strastima rastrovano bilo. Onaj ponos materin, koji
					svoju djecu smatra za najodabraniju, koji misli da će ta djeca samo onda biti
					sretna, ako budu činila i mislila sve kako taj materin ponos od njih zahtijeva;
					onaj ponos, koji diže svoju djecu u visine, okružuje ih svom velebnošću
					zemaljskom - taj ponos, koji je u duši gospođe Matković bio neobično razvijen,
					morao je popustiti, morao se je naći prevarenim te ustupiti mjesto svoje -
					ljubavi materinjoj... Ponos taj tako je velik, da onu bol, koja se rađa, ako se
					on ne ispuni, nije ništa kadro izliječiti; usred veselja, usred tuge tinja taj
					neispunjeni ponos, plače za nečim izgubljenim. I gospođa Matković nakon teške
					borbe izmirila se napokon sa udajom Ankinom za Lešića, ali to izmirenje nije
					moglo dugo vremena ni jedan sretan časak u njezinu dušu, ni jedan posmijeh na
					njezina usta nagnati...</p>
				<p>Istom kad je Lešić isprosio za koji dan Anku pa toplo i zahvalno poljubio gospođu
					Matković u ruku, kao što samo zbilja sretan čovjek poljubiti može, istom kada je
					ona vidjela blaženstvom obasjano lice svoje kćeri, kada je vidjela svoga muža
					krotka kao janje od prevelike sreće, kad je vidjela žurbu i veselo pjevuckanje
					Vinkovo - onda je sve to kao blijedi tračak i nju obasjalo - ali spomen na
					Urbanitzkoga, na Neumayera i Nelu utrnuo je i tu sitnu iskru, te se ona brzo
					pretvorila u tinjajući, uništeni ponos...</p>
			</div>
			<div type="chapter">
				<head>VII.</head>
				<p>Listom punim pregaranja objavila je gospođa Matković svojoj sestri Ankine zaruke;
					ona je znala kakav će odgovor na to pismo dobiti, pa se već unaprijed ogradila
					proti svakom sestrinu opiranju, jer »na tom gotovom činu ne da se više ništa
					mijenjati«, dovršila je svoj list i debelo potkrižala te riječi. Ako i ne
					riječima, a ono tim potezom htjela je ona svojoj sestri kazati da će joj sav
					trud biti uzaludan, ako bi nakanila te zaruke razvrći. Pismo samo bilo je veoma
					čuvstveno napisano, te se je daleko razlikovalo od dosadanjih pisama gospođe
					Matković. Gospođa Vuković jedva je mogla vjerovati da je to njena sestra pisala;
					u tom pismu nije bilo ni traga onomu visokomu poletu, onoj gradnji kula u zraku,
					onim smjelim kombinacijama bez temelja - ali zato je to pismo govorilo svom
					silom materinjeg čuvstva, te je gospođa Vuković kao umorna pala na stolac, kad
					je dočitala i mučeći predala list svomu mužu da ga i on pročita.</p>
				<p>Kad se gospođa Vuković razabrala, napisa svojoj sestri velik list pun vanrednih
					fraza, gdje se govorilo o ljubavi i novcu, o staležu i o činovnicima, o časti
					njihove obitelji i Urbanitzkomu - i o svemu, što joj je u taj čas u glavu došlo
					- no iz svega toga nije gospođa Matković niti toga razabrati mogla, što joj
					sestra u cijeloj stvari misli. Njoj bi ipak puno lakše bilo da joj je sestra
					makar otpisala: »Pa kada već nije drugačije - u ime božje neka bude« - no u
					listu nije ni izdaleka takova šta bilo. Ona je silnu duševnu borbu propatila u
					to vrijeme, ona je pače češće došla na misao da razvrgne Ankine zaruke - no
					zavezav se mislima u drugi protivni pravac, ona bi napokon klonula sva umorena
					te s teškim uzdahom dovršila sve to duševno trzanje, sve te patnje, te tvrdo
					nakanila, da već neće o tom ni misliti...</p>
				<p>Odmah iza zaruka javio se Lešić ravnatelju da se ženi i da će sa svojom ženom
					stanovati na »Čardačinama«, jer da ne može podnijeti da ženine roditelje tjera
					iz kuće, u kojoj su pol života stanovali. Otvorenost toga čovjeka svidjela se je
					ravnatelju natoliko, da mu je cijelu stvar ostavio na volju... Sad se zgrada na
					»Čardačinama« morala očistiti i popravljati: peći, kuhinju, vrt, ogradu, sve je
					to trebalo nanovo urediti. Lešić je sam određivao, kako treba ovo, kako ono
					napraviti, te su se zidari i stolari samo čudili, otkle tomu čovjeku sav taj
					ukus i poimanje za najsitnije stvari i potreboće... Kad ga je gospođa Matković
					zapitala: što misli, kad bi moglo biti vjenčanje, odvrati on, da bi najvolio,
					kad bi već sutra bilo, on da je svaki čas spreman, ali nije rad Anki već u prvi
					kraj zadavati brige oko kuće, pa zato, čim se sobe zadnji put okreče, onda da ga
					neće ništa više suzdržati. Nato ga ona opet iz prikrajka zapita za miraz, na što
					on odvrati, da o kakvu mirazu neće on ni da čuje, a i što se opreme tiče, to je
					molio samo najnužnije - čega dosada sâm nije imao. S cjenikom u ruci birao je on
					sve najjednostavnije stvari, te kad su sve zbrojili, izašlo je jedva tri stotine
					forinti. Gospođa Matković zastidjela se je kad je čula za tako neznatnu svotu;
					ona nije htjela dopustiti da »tako prosjački svoju kćer udade«, no Lešić joj
					odvrati, da ne uzimlje fino ili jednostavno pokućstvo nego ženu - pa ako trošak
					prekorači tri stotine forinti, da on onda neće primiti ni toga, nego da će sâm
					nabaviti što njegovoj ženi treba. No gospođa Matković nije te njegove plemenite
					nesebičnosti mogla razumjeti; ona je htjela barem s krasnim pokućstvom da
					nadomjesti onaj sjaj, koji je po njenu mnijenju Ankinoj udaji za Lešića a priori
					manjkao - a kad tamo, taj Lešić se i u tome pogledu ponizuje. Njoj se bolje
					sviđao Neumayer, koji osim svojih pedeset forinti mjesečno nije ništa imao, a
					ipak je znao govoriti o luksusu i sjaju poput francuskoga rentijera; ona je u
					tom nazrijevala visinu položaja, kojemu Neumayer u susret ide, dok je u
					Lešićevoj jednostavnosti gledala niskost staleža, jadnost njegova
					položaja...</p>
				<p>Napokon se je utanačilo, da će i Nelino i Ankino vjenčanje biti u jedan dan, i to
					u prvoj polovici listopada, kako bi vjenčanju mogao prisustvovati i Lujo - koji
					je te godine zadnji put na sveučilište polazio. Dok su gospođa Matković sa
					sestrom si te Nelom i Neumayerom pojedinosti vjenčanja svaki čas mijenjali, dok
					su kumove, goste i tako dalje izbirali - dotle se je Lešić s Matkovićem
					dogovorio, da će se on rano u zoru vjenčati pa poslije vjenčanja ravno odvesti
					na »Čardačine«... Kad je Lešić tu svoju nakanu Anki priopćio, pala mu je prvi
					put oko vrata i prvi put ga rosnih očiju poljubila. To tiho vjenčanje bez slave
					i sjaja tako je odgovaralo njenoj duši, tako je bilo skladno s cijelim njezinim
					mišljenjem, da joj je pao kamen sa srca, te se ona nekako već smatrala
					vjenčanom. Onaj nevidljivi duševni vez, koji ih je dosada vezivao, činilo joj se
					da je sada oživio, da nije više opsjena, nego nešto sraslo među njima dvoma, iz
					čega oni crpe sav svoj duševni i tjelesni život. Njihovo spoljašnje ponašanje
					nije se ni sada puno razlikovalo od dojakošnjega: isto spokojstvo, ista
					bezbrižna blaženost lebdjela nad njima, samo puno izrazitija i puno ljepša. Oni
					nijesu znali riječi progovoriti u društvu, oni nijesu smjeli ni započimati
					razgovora, jer su si imali toliko toga reći, da onaj jednosatni ili dvosatni
					boravak Lešićev kod Matkovićevih ne bi ni izdaleka dostajao da se izgovore.
					Njihova čuvstva gomilala su se kao cvijeće na ogromnoj livadi, kao dozreli plod
					na velikoj voćki, koja se nije mogla u jedan čas obrati, jer što si više rukom
					sizao, sve ljepši plodovi u lišću se krili...</p>
				<p>Nela je očekivala vjenčani dan s onom gorućom nestrpljivošću kao negda prvi
					polazak na ples; nju je najviše zanimao vanjski sjaj vjenčanja, ona je uživala u
					svojoj opravi i vijencu, u Neumayerovu fraku i cilinderu; ona nije ni začas
					pomislila na budući bračni život, ni začas nije se mogla podati mislima, da si
					predstavi i ispita Neumayerov značaj, njegove nazore i osjećaje; ona je samo
					gramzila za tetkinima pismima da sazna, što se o njoj i Neumayeru govori, te je
					svuda vidjela suparnice i zavidnice, koje je ona srećom natkrilila. Ona je i
					sada uživala u Lešićevu (više puta veoma problematičnom) udvaranju, te si je
					laskala, da je on u nju više zaljubljen nego u Anku, pa je Lešić u njezinim
					očima mogao pročitati: »Što ću ti ja? Ja ne mogu biti i tvoja, ja se ne mogu u
					tisuću Nela razdijeliti, ne mogu svega svijeta usrećiti!« Ankin pokoj držala je
					ona za potištenost i nesreću; ona je svojim nestašnim hirima izrabljivala do
					skrajnosti njenu dobrotu, držeći da sva njena okolina ima samo njezinu veselju i
					sreći ugađati. Osim Vinka svi su bili robovi njene taštine; Vinko nije trpio ni
					nje ni Neumayera, te ju više puta svojom obijesnom porugom znao do suza
					naljutiti... On je oponašao sada nju, kako se vrti i ciriče, sad Neumayera, kako
					popravlja ogrlicu i navlači manšete, pa njoj dao pridjev »Butterfassla« i
					»kudravi golub«, a njemu »Telegrafenstange« i »nalickani rodo«... Napokon je i
					te dvije ptice narisao, kako se komično grle i ljube, pa tu sliku ovio u okvir
					od kopriva i objesio ju ujutro, dok je Nela još spavala, vrh njene
					postelje...</p>
				<p>Što se vjenčanje više približavalo, to je Matkovića sve to veća tjeskoba hvatala;
					on, koji je iskusio svu težinu života, koji je svaki dan jedanput uzdahnuo:
					»Dan-danas je teško biti čovjekom!«, nije mogao a da ne protrne, pomisliv, da će
					tašta i obijesna Nela za koji dan morati stati na vlastite noge, da će morati
					prije ili kasnije naučiti što je briga i svagdanji život. On je dobro znao, da
					Neli upravo manjka, što treba da ima žena koja polazi za činovnika s neznatnom
					plaćom, tim većma, jer se ni u Neumayera nije puno uzdao. Vidio mu se doduše
					pošten i miran, no slabe volje i malenoga iskustva u temeljnim uslovima života.
					Kad bi mu i obiteljski život bio pod paskom i brigom žene, kao što je Anka, on
					bi bio izvrstan član ljudskoga društva, kao što je možda i dobar činovnik pod
					strogom upravom državnoga ureda. A ovamo devetnaesti vijek sa svojom olovnom
					težinom, sa svojom vrtoglavicom u svim granama života, sa svojim divljim
					gramzenjem i bezobzirnošću, koja uništuje sve, što nije čvrstih nogu, da odoli
					svim pretjeranim zahtjevima, svima bolestima društvenih navika... Puno svjetlije
					i radosnije prikazivalo mu se obzorje Lešićevo i Ankino: ovamo onaj jednostavni
					i energični mladić s jakom voljom i bistrim okom, a onamo žena, koja se nije
					bojala nestašice u nikojem pogledu, kojoj je posao i rad bio nuždan kao i
					svagdanji kruh. Njemu se je već po naravi njegova značaja daleko bolje sviđao
					tihi i zabitni život dvojice ljubećih se stvorova na »Čardačinama« - negoli onaj
					u gradskom vrtlogu, usred borbe, gdje se tisuće i tisuće otimlju o jedan te isti
					cilj, o jednu te istu krajcaru...</p>
				<p>Sa Nele i Anke preletjela mu misao na sinove, pa dok je pogledom na kćeri on tako
					reći odigrao svoju ulogu, to mu je obzirom na sinove još daleko stajala meta,
					kod koje će moći napokon trudan sjesti i obrisati znoj sa čela i mirno reći: Ja
					sam svoju zadaću dovršio! Ali ta meta bila je još tako daleka, da je on pravo ni
					vidio nije; kad će njegovi sinovi vlastiti svoj kruh jesti, tko bi to makar
					otprilike samo pogoditi mogao! U zemlji, prenatrpanoj činovnicima, u zemlji
					nerazvijenoga gospodarstva, niske industrije - u takvoj zemlji neće biti baš
					lako mladim ljudima stati na svoje noge, neće biti lako ugrabiti si mjesto, na
					kojemu ćeš moći stajati, a da ne budeš zbačen od hrlećega devetnaestoga
					vijeka... I te ideje kao da su starca pomladile, te on s novim žarom duše ogrlio
					već oteščali mu život, novom snagom pogledao životu i njegovim borbama u lice.
					On, koji si je i dosada već sve uskraćivao, u svemu se stiskavao, neprestano je
					kopao po glavi, gdje bi i na čemu još prištedjeti mogao, samo da što više položi
					pred svoju djecu. On skoro da sâm sebi nije vjerovao, koliku je svotu na njih
					dva potrošio, svotu, koja je premašila već glavnicu do deset tisuća forinti - a
					još se nije ni izdaleka moglo prosuditi, je li ta svota koristonosno uložena; za
					sada joj se je samo vidjelo, da opstoji - ali da još ne može kamata bacati... On
					je sada tek pravo uvidio, kako je zaostalo naše društvo, kako je siromašna ta
					naša zemlja, koja mu se pričinila ogromnim posjedom, u koji treba istom uložiti
					silan novac za gospodarske zgrade, strojeve, marvu itd.; a da ga pokreneš, da
					postane rodnim i unosnim. A gdje smo mi još! Mi se požurili podići lijepe
					zgrade, a zaboravili na strojeve i radne sile... On je uvidio da naš duševni i
					ekonomski rad nije išao usporedo, da je onaj prvi ovoga zadnjega daleko
					prestigao, pa sada ostao osamljen, bez čvrstoga tla, na koje bi se osloniti
					mogao i morao, ako će da ne klone i ne pođe unatrag. Duševni napredak jest
					biljka, koja se hrani od materijalnoga, ekonomskoga boljka; iz njega crpi on
					svoju hranu i snagu, da se uzmogne razviti pravim, istinskim smjerom, da urodi
					zdravim i zrelim, a ne pušljivim i kržljavim plodom... K tomu se pridružio onaj
					luksus, kakova jedva najbogatije zemlje poznaju, došlo je do abnormalnosti, da
					dvije kuće na selu, stojeći jedna do druge, skrivaju u svojoj nutrinji početak i
					vršak ljudske kulture: u jednoj stol, postelja, košulja i sve - izrađeno od
					posjednika samog; u drugoj, kojoj se posjednik materijalno jedva razlikuje od
					onoga prvoga - jer između činovnika sa sedam stotina forinta plaće i seljaka,
					koji iole dobro stoji, ne može biti velike razlike pogledom na materijalno
					stanje - u toj drugoj kući bani se pokućstvo nabavljeno iz Beča, pokućstvo za
					koje njegov posjednik možda nije još prije godinu dana niti znao da uopće
					postoji... Matkoviću nije išlo u glavu kako je to došlo da njegova djeca, djeca
					jednoga gospodarskoga upravitelja, nose zlato i svilu na sebi, ukrašujući si
					sobe, ponašaju se da ih on sâm jedva poznati može... Tko je ulio taj duh u naš
					narod, tko je donio tu pošast luksusa k nama, tu laž i opsjenu, kojima sami sebe
					varamo, jedan drugoga trujemo?... Matković je vidio da tomu nenaravnomu stanju
					mora kraj doći, da je nastala već neka stanka za kojom će slijediti preokret, te
					istom nakon toga preokreta znat će se ocijeniti svaki posao i trud, svaka stvar
					i novac po pravoj mjeri i vrijednosti; a sadanji luksus da će istom onda
					nastupiti, kada bude čovječjemu duhu i ukusu zbilja pravom nuždom i potrepštinom
					- a ne samo da se s njime rese prostorije, da se izlaže bez svrhe na vidik, da
					se s njime natječe jedan s drugim, sve dok i jedan i drugi ne zakrvare, te
					naposljetku samoubojstva i tamnice lažnomu življenju kraj učine... Kad se
					sporedi duševni i ekonomski razvitak naše zemlje s luksusom naših prostorija,
					onda se mora stranac zapitati: Tko je taj luksus zaslužio, gdje su ti veliki
					dusi, gdje su ta velika djela, taj veliki trud, koji nakon tolikoga duševnoga i
					tjelesnoga napora mora da otpočine u tim zlatom i svilom uređenim sobama, da se
					okrijepi tim odabranim jelom?... Zar su to zaslužili oni, kojima polovina zemlje
					stoji neobrađena, gdje najplodnije tlo gnjije pod vodom, gdje se duševna snaga
					samo dotle napinje, dok ne dođe do korice kruha, a onda se sav rad i mišljenje
					objesi na klin?...</p>
				<p>Sve te i slične misli vrzle se nesuvislo Matkoviću po glavi, kad je gledao one
					silne pripreme za pir, ono svagdanje donašanje raznih škrinjica i zamotaka sa
					pošte, od kojih ni jedan nije bio jeftiniji od deset forinti. On je vidio da će
					morati segnuti i za ono par novčića, štono ih je prištedio za najskrajnju
					nezgodu, te kad naručivanje ne htjede prestati, reče on lijepo ženi da bi sada
					već moglo dosta biti. Ona se u prvi kraj namrštila; vijest, da je valjalo i u
					prištedak segnuti, dirnula ju neugodno - no naposljetku ipak reče, da »sada«
					mora biti - makar iz oka-iz boka - kašnje, kada sve to prođe: kako bilo - da
					bilo!</p>
				<p>- A da je Lešić tražio miraza i toliku opremu, što bi onda počeli? - reče
					Matković.</p>
				<p>- Što bi? Moralo bi biti, makar uzajmio...</p>
				<p>- Da, uzajmiti! - a vratiti? Ti ne znaš, da naš trošak godimice za sto do dvije
					stotine forinti raste, a dohodak da je uvijek isti kao pred deset godina; ja već
					ne znam ni sâm otkuda smažem - ako još koju godinu tako potraje, svi će konci
					popucati. Nela i Lujo zadaju mi najviše brige, oni su tvoja djeca, sustegni ih
					ti barem u tom nenaravnom trošenju dok ne bude prekasno, jer kad jedanput ne
					bude onoliko koliko bude trebalo, onda će im biti teško - ali onda neka ne krive
					mene, već sebe same...</p>
				<p>Matković je rijetko kada tako mirnim i toplim tonom sa svojom ženom govorio. Nju
					su njegove riječi kao iz sna trgle, ona dosada nije znala što su financijske
					neprilike, uvijek je bilo svega, štogod je trebalo, nijedan račun nije ostao ni
					jedan dan nepodmiren - pa baš sada, u vrijeme najveće radosti, mora ona čuti, da
					je izvor svemu dobru i udobnosti samo novac, kojega sada, kad ga više treba,
					počima ponestajati. Ona je sve to vidjela, i to, da je sada već prekasno, da je
					sa odgojem svoje djece već daleko zašla u kolotečinu s koje se je teško natrag
					povratiti. Zar sada da zabrani Neli i Luji ono što im je od prve njihove
					mladosti sama u dušu ulijevala? To joj se činilo nelogično, preveć ponizujuće u
					očima vlastite djece.</p>
				<p>- Ja mislim, oni će u pravi čas doći sami sebi - reče ona mužu.</p>
				<p>- A znadeš li ti, kada će taj pravi čas nastupiti, da li neće taj čas prekasno
					doći i hoću li ja moći do toga časa uzdržati? Neće li nam naša djeca možda
					spočitnuti, zašto smo poletjeli s njima onako visoko, kad nijesmo mogli dokraja
					doletjeti?... Zato ja mislim, da je bolje biti iskren i sâm sa sobom i sa svojom
					djecom, nego živjeti u lažnom svjetlu te varati i sebe i njih; ja znam da sam na
					račun moje dobrote u tom pogledu i sâm mnogo skrivio - oni su mogli vidjeti mene
					prosjaka među sobom bogatašima, ali oni žalibože toga sve do danas nijesu
					vidjeli - a to je ono čega je mene najviše strah, da oni neće ni ubuduće
					vidjeti...</p>
				<p>Gospođa Matković nije mogla dulje slušati svoga muža, jer na takove razgovore
					nije bila navikla; ona je u zadnjim riječima svoga muža vidjela prijekor, koji
					se najviše nje ticao, pa da si ne ojadi ugodne atmosfere u kojoj je sada
					živjela, ostavi ona svoga muža, ne odgovoriv mu ni riječi...</p>
			</div>
			<div type="chapter">
				<head>VIII.</head>
				<p>Napokon se približio i dan vjenčanja. Lešić je uredio »Čardačine« da su se
					izdaleka bijeljele kao crkvica; njegovi radnici, koji su mu od srca bili
					privrženi, natjecali se kako će što ljepše ukrasiti dom budućoj gospodarici
					»Čardačina«. Oni su odmalena poznavali Anku, štovali ju i ljubili i divili se
					njenoj miloj prikazi: oni su bili uvjereni da ljepšeg para od Lešića i Anke nema
					na svijetu te da si ni jedno ni drugo ne bi moglo ljepše polovice naći. Premda
					je jesen bila, oni su rekao bi stvorili po Lešićevu naputku vrt, po veličini i
					razdiobi veoma sličan onomu Ankinu kod kuće. Ovi radnici pročitali su Lešićevu
					dušu, vidjeli su čim on želi Anki ugoditi, pa su naposljetku i bez njegovih
					uputa radili sve, kako je on samo poželjeti mogao... I ne samo gospoštijski
					radnici, nego i žitelji obližnjih sela, koji su na trećinu obrađivali
					gospoštijsku zemlju, nemalo su se uzrujali na glas da se »njihov gospodin« ženi;
					oni su dolazili dan na dan na »Čardačine« i obično ovako započimali:</p>
				<p>- E, čuli smo, gospodine, ne znamo pravo je li istina, al tako se govori - u ime
					božje sretno vam bilo!... Pa zato nemojte zamjeriti što smo vas došli pohoditi,
					uvijek smo se pazili, pa ćemo valjda i odsada... Udijelio vam bog svaku sreću, a
					mi božji - pa vaši... - A sve to okolišanje značilo: čuli smo da se ženite - pa
					jer vas ljubimo i štujemo, došli smo da vas darujemo...</p>
				<p>I za nedjelju dana oživjele su »Čardačine« tolikom množinom živadi, tolikom
					množinom vedrica i vreća, da već nije bilo prostora kamo da se sve to spremi.
					Lešić je samo gorio od želje, kako bi pogodio i najtanje misli i želje svoje
					zaručnice, jer on je znao da joj ne bi toliko ugodio, da strese sve blago ovoga
					svijeta pred nju, koliko i najmanjom malenkošću, koju je njoj u duše pročitao.
					On je uz njenu postelju objesio isto onakovu sličicu, kakovu je i tamo kod kuće
					imala; on je odstranio svu šarenu perad, pa ostavio samo bijele kokoši i bijele
					guske i patke, kao što su i u njenu dvorištu; on je postavio isto onakove
					stupčiće s bjelkastom korom, na kojima su stajali lončići sa dolje visećim
					zelenim cvijećem - sve kao u njenu vrtu... On nije mogao ni pomisliti na onaj
					čas, kad ona tamo uniđe, njemu se taj čas gotovo nevjerojatnim, neizmjerno
					dalekim pričinjao, premda on nije bio romantički maštalac; no zato je bio čovjek
					čuvstven, pa kada bi ga koje čuvstvo obuzelo, on bi bio mekan kao vosak, nježan
					kao dijete. On se je gotovo bojao, da će ga ljubav naprama njoj raznježiti pa da
					neće biti sposoban za ozbiljan posao, kao što je njegovo zvanje; on još nije
					mogao znati, da će njega baš ta ljubav još većma sokoliti i bodriti, da će ona
					njemu, čovjeku radinom i energičnom, ulijevati danomice nove snage, da će on sve
					što bude radio, raditi kud i kamo s većom svjesnošću, da će sav posao pod
					njegovim rukama biti proračunan, biti spekulacija, dok mu je dosada bio
					prikratom vremena, idilom. On je i dosada ulagao sve svoje znanje i iskustvo u
					povjerenu mu upravu, on je i sada nastojao ugrabiti najbolje vrijeme ovomu i
					onomu radu, ali pri svemu tom nije mario, da li će tisuću ili dvije tisuće
					hektolitara pšenice uroditi, hoće li u vrijeme žetve pasti tuča, hoće li u
					vrijeme vršidbe biti vlažno ili suho... A i čemu bi - ta on nije mogao prirodnim
					silama zapovijedati! Ali sad - kada čovjeku zasja nekakav životni cilj pred
					očima, kad se uz sve znanje i iskustvo probudi u čovjeku još neka gorljivost,
					neki polustrah, koji nad ovakovim poslom dršće, koji na godine unaprijed računa,
					koji bi rada sve elemente sputati u svoje ruke da mu po volji služe - sada istom
					postane čovjek pravim čovjekom!... Koliko li se je osnova proveralo po njegovoj
					glavi za neprospanih noći pod zadnje dane uoči vjenčanja! Koliko li je načina
					smišljao, kako bi njoj ugodio i olakotio život - on će kopati, orati, raditi kao
					crv, samo da ona nigda ne reče da joj je uz njega teško, da joj ništa ne bude
					manjkalo; na sebe nije ni mislio; on će biti zadovoljan i sretan kada vidi da je
					ona sretna. Premda je on njoj čitao u dušu, ipak nije mogao znati da je ona te
					iste misli mislila - i ona je računala, kako će njemu olakšati život i ona je
					kao i on - mislila da je s njime dobila u bescijenu neizmjerno blago.</p>
				<p>Dva dana prije vjenčanja dovezao je pokućstvo i Ankine stvari na »Čardačine«.
					Lešić je sâm otvarao škrinje, sâm iznašao iz njih i slagao. Iz svake stvarce
					udarao mu je onaj slatki miris, koji je osjećao sjedeći do nje; on je svaki
					rubac, svaku maramicu, na kojima je ona svoje početno slovo izvezla, s nekim
					počitanjem, nekim svetim čuvstvom poljubio; on nije nikada mislio da se i te
					stvari mogu poljubiti... Navečer uoči vjenčanja otiđe on do Matkovićevih, no
					nije ni sâm znao zašto ide tamo. Kao što u svom srcu, tako je i ondje našao sve
					bezrječno i šutljivo, riječi su teško izlazile, govorilo se više očima nego
					jezikom; nabujala čuvstva straha, veselja i još drugih bezimenih osjećaja nijesu
					se još utaložila i pročistila, te premda su svi imali puno šta da si kažu, ipak
					nijesu znali što govore. I na samu Nelu djelovalo je to svečano iščekivanje
					nečega nevidljivoga i nepojmljivoga utoliko da je poblijedjela, da su joj i
					riječi i ponašanje i cijelo biće nekako mekanije postalo. No nju, od naravi
					prpošnu, nije ta svečanost čuvstava poljepšavala, njezina vanjština stvorena je
					tek za skakutanje i smijanje, a ne za ozbiljne i svete časove, ona je bila samo
					onda ljepušna, kad je bila vesela, njezina prikaza morala je tuđe živce na
					posmiješak draškati, a ne ulijevati im počitanje.</p>
				<p>Lešić, premda je već spadao u tu obitelj, nije ipak mogao da buni taj svečani,
					teški mir, kojim je disala cijela kuća, nego se ogleda dva, tri puta po okolini
					i izađe opet van; kao što nije znao zašto je došao, tako nije ni znao zašto je
					otišao. On kao da nije radio samosvjesno; nešto jače od njega kao da mu je
					zapovijedalo. On je vidio u Ankinim očima ono sijevajuće blaženstvo, vidio je da
					svaki dijelak njezina tijela pozdravlja njegovo biće, osjeća njegovu blizinu - i
					on još nigda nije kao sada osjetio, da on može onako silno ljubiti, kao što je
					taj čas ljubio. Kad je izašao iz kuće, on je osjećao, da je samo radi nje došao,
					da u cijeloj kući nije nikoga vidio, samo nju, i on je osjećao, da ju je poveo
					sobom, da ona nevidljivo ide uz njegovo biće - on se je i obazreo, ali ne za
					onom Ankom, koja je ostala kod kuće, nego za onom, koja ide uza nj - i njemu bi
					svaki put preletio blažen posmijeh preko lica, jer njemu se je činilo da ju
					zbilja vidi uza se...</p>
				<p>U Matkovićevoj kući tek se kasno leglo na počinak. Premda se je radilo i spremalo
					već mjesec dana, ipak je još uvijek nešto manjkalo. Neumayer i ostali svatovi
					doći će sutra zorom, Nelino vjenčanje bit će prije podne, te će se poslije
					objeda ona s Neumayerom odvesti u svoj novi dom u varoš. Gospođa Matković
					željela je, da se obje sestre skupa vjenčaju, no Lešić ne htjede nikako na to
					pristati; on nije mogao podnijeti onih ispraznih ceremonija, nije mogao
					prolaziti kroz redove svjetine, koja upire oči u mladence kao u čudovišta, nije
					mogao podnijeti onih pogleda i slatkih upita svatovskih gostiju...</p>
				<p>Tjelesno i duševno umoran, Lešić je tu noć slatko prosnio: probudiv se rano
					ujutro, bio je sâm sebi izvanredno lagan, rekao bi da nije osjećao da živi.
					Oblačeći se on je pjevuckao kao ptica, što bi mu samo na um palo; pomisao da ide
					na vjenčanje, nije mu ni došla u glavu.</p>
				<p>Još je bilo posve tamno i maglovito, kad je on sjeo u spremna kola i krenuo u
					selo; radnici su već bili na nogama i dovikivali mu: Sretno - sretno!...
					Listopadsko jutro bilo hladno i ponešto vlažno, u šumi čuo se zadnji krik noćnih
					ptica i prvi zov danjih, a tih vjetar šumorio po polužutom lišću. Lešić se
					stisnuo uz sjedalo i besmisleno gledao u svijet, no niti je šta vidio niti šta
					čuo; to je bio onaj sretni čas, za kojim je on toliko čeznuo, to je bila ona
					slast, koju je on unaprijed ćutio i na koju se čovjek sjeća, kad prijeđe - ali
					sada u času; kada se ona zbiva, posve je nepojmljiva i nezamjetljiva, jer ona je
					tako silna da utamanjuje sve osjećaje, te čovjek ostaje bešćutan naprama svim
					vanjskim i nutarnjim utiscima.</p>
				<p>Prispjev u selo, nađe Lešić Anku već posve spremnu; bila je obučena u mrku,
					doista tijesnu opravu, svježa, no ponešto blijeda, jedva pozdraviv Lešića kad je
					ušao; na njoj se vidjela sva ozbiljnost i dostojanstvo toga trenutka. Ni Lešić
					nije mogao govoriti, nego joj samo mučeći pomilova i poljubi ruku... I stari
					Matković i Vinko bili su spremni; starac je nemirno hodao amo-tamo, nervozno se
					obazirući na svaki šuštaj, kao da ga netko zove.</p>
				<p>- Ja sam gotova, hoćemo li? - upita pouzdanim glasom Anka, nastojeći svaku
					uzrujanost zatomiti. Nato ode u drugu sobu k majci, koja je još u postelji bila,
					te za kratak časak izađe s njezinim blagoslovom, koji se je zrcalio na dvjema
					suzama na njenim problijedjelim obrazima.</p>
				<p>- A sad hajdemo! - reče ona i odlučnom majestetičnom kretnjom pruži ruku Lešiću.
					Kad ju je Matković u taj par pogledao, nije se mogao uzdržati, a da ne brizne u
					plač; ona pade ocu oko vrata te izljubi najprije njega, a onda Vinka. Napokon
					sjedoše ona i Vinko u prednja, a Matković i Lešić u zadnja kola i odvezoše se u
					crkvu.</p>
				<p>U crkvi bilo je već sve pripravno; vjenčani obred svršio se brzo i jednostavno;
					na svećenikove riječi odgovarala Anka tihim glasom da se jedva čulo, dok je
					Lešić, koji od ganuća nije cijeloga jutra mogao riječi prozboriti, odgovarao
					glasno, da je odjekivalo po tihoj tamnoj crkvici.</p>
				<p>Poslije vjenčanja izljubiše se otac i Vinko sa mladencima te odoše kući, dok je
					njih dvoje krenulo ravno na »Čardačine«.</p>
				<p>Istom sada počelo svitati, a na istoku razgaljivalo se zarumenjeno nebo. Konji
					vozili oštro; Lešić položio ruku u Ankinu i htio joj govoriti slatko, nježno,
					anđeoski, onako, kako mu je sada u srcu strujalo, ali nije mogao, on nije znao
					jedne jedite riječi izustiti. Ona je to osjećala, okrenula se k njemu i
					pogledala ga takovim pogledom, da se on nije mogao suzdržati, a da je ne zagrli,
					da je ne stisne grčevito na svoje lice... I onda ju je cjelivao, i šaptao joj i
					gukao kao golub, te kad mu je ona nedjelju dana iza toga kazivala što joj je
					tada govorio, nije se on mogao ni na jednu riječcu sjetiti.</p>
				<p>Kad su prispjeli na »Čardačine«, onda se sunce pokaza u svem svojem veličanstvu,
					rujno, okruglo i veliko, obarajući magluštine na sve strane.</p>
				<p>- Sunce naše sreće... - To je bila prva njegova riječ, za koju je znao da ju je
					izrekao...</p>
				<p>Radnici se nijesu nadali, da bi oni mogli već doći, pa kad iznenada vidješe pred
					kućom prazna kola, jedva povjerovaše kočijašu, koji im reče da je dovezao
					mladence.</p>
				<p>Međuto njih dvoje, ušav u sobu, klekoše pred Bogorodičinu sliku i izmoliše
					molitvu čuvstva i zahvalnosti, molitvu bezrječnu, koja je poput tamjana suktala
					iz njihovih zanesenih duša. I kad su se opet digli, ogrli on nju jednom rukom i
					zapjeva onu divnu kršćansku melodiju:</p>
				<p>Tvoje ime posvećeno budi,</p>
				<p>Tebi nek je hvala i dika,</p>
				<p>Nek te štuju svi u prahu ljudi</p>
				<p>Od postanka svoga do vika...</p>
				<p>A kad su veličanstveni zvuci te pjesme zadnji put odjeknuli, njih dvoje oćutješe
					da su dali bogu božje, oćutješe neku neizmjernu dobrotu u svom srcu, ono živo
					osjećanje da su svoji za sva vremena. Sada se pojavi prvi sretni posmijeh na
					njihovim licima, posmijeh kakovim se samo svoj svomu nasmiješiti može. Taj
					posmijeh otvorio im je vrata novoga života, u koji su oni s ljubavlju i
					pouzdanjem jedno i drugo stupili.</p>
				<p>Uto uđoše radničke žene i djeca, te uzeše ljubiti ruke novoj gospodarici, čudom
					se čudeći da je ona svako dijete po imenu poznavala. Najljepša djevojčica,
					svečano obučena, donese im zajutrak, kavu i mlijeko sa bijelim visokim kruhom.
					Oni malone u jedan čas rekoše da nijesu gladni, no ipak sjedoše za stol. Oboje
					pazilo jedno na drugo, kako bi jedno drugomu unaprijed pogodili što želi.
					Sjedeći tako i kao od dugoga časa srčući kavu, ispripovijedaše si oni povijest
					svoje ljubavi, koja je bila tako jednostavna i naravna kao i oni sami; oni si
					nijesu zatajili ni jedne malenkosti za cijelog vremena, otkako su se prvi put
					vidjeli, pa sve do danas - i oni su sve većma iznenađivali jedno drugo,
					otkrivajući si najtanje svoje misli. Sva ona ljubavna bojazan, sve ono ustegnuto
					ponašanje, kojim su mislili da će jedno drugo uvrijediti i ražalostiti, sve te
					sitne duševne patnje bile su im sada tako mile, tako slatke - da su gotovo
					žalili što su se tako brzo dokrajčile. Najviše su se radovali onoj zajedničkoj
					pomisli, gdjeno - kad se prvi put vidješe - i jedno i drugo u sebi reče: »To je
					moj muž, to je moja žena.«</p>
				<p>- A da se to nije ispunilo? - reče ona.</p>
				<p>- Ja sam, slatka dušo, u prvi čas vjerovao u to kao u samoga boga...</p>
				<p>- A onu večer...</p>
				<p>- Kad je Urbanitzky bio? Ja sam morao doći u vrt, u tvoju blizinu; meni je bilo
					kao majci koja se ni začas ne može udaljiti od svog bolesnog djeteta. Zar ti ne
					bi imala pravo meni spočitnuti, da sam te ostavio samu u onoj muci i borbi?</p>
				<p>- Hvala ti za to... Ali hvala i onomu čovjeku, koji je svojom plemenitošću mene
					mojih muka izbavio, a to je Urbanitzky; vjeruj mi, da poslije tebe i mojih
					roditelja njega najviše ljubim.</p>
				<p>I njima se orosiše oči suzama, a u tim suzama bilo je jedno drugome sve to ljepše
					i božanstvenije.</p>
				<p>- Za danas smo se već dosta napripovijedali, a sada valja poći na posao - ustade
					Anka i pokaza na uru, koja je pokazivala na desetu. - Na tim tvojim
					»Čardačinama« juri vrijeme na četiri konja.</p>
				<p>- A meni se čini da ih baš ti tako naglo goniš. Kako god hoćeš, draga moja, ali
					ja ti moram istinu reći, da ja danas nijesam za posao; ti ćeš mi za danas
					dozvoliti da proživim u slatkom neradu, da se naužijem, gledajući, da si ti
					zbilja kod mene.</p>
				<p>A ona je to »svomu lijenčini« za danas, ali samo za danas, dozvolila.</p>
				<p>Pa kad ju je on čas zatim vidio preobučenu u poznatu mu kućnu opravu, tad mu je
					bilo, kao da ju prvi put vidi, kao da se sada istom počinje u nju
					zaljubljivati.</p>
				<p>Međuto je u Matkovićevoj kući sve vrelo i vrvjelo; kićeni gosti, šušteće oprave,
					miomiris namirisanih gospođa, sretni poklici i posmijesi gospođica, udvaranje
					crno obučenih, pomno počešljanih i obrijanih gospodičića - sve se to vrzlo i
					miješalo u jednom kolu i vrtlogu, u kojem je svako od njih htjelo da bude viđeno
					i obožavano. Gospodin Vuković hodao je otmjenim i važnim korakom po sobama;
					njegova žena, obučena u sjajnu opravu, žurkala je i redala na sve strane, da se
					je vidjelo, da bez nje ne može ništa biti; a onaj trijumfatorski posmijeh
					pomlađivao je one gipke simpatične kretnje vitkoga joj tijela, onaj ponos
					današnjega dana nadahnjivao ju nekom ljepotom, kojom se samo zrela žena podičiti
					može, i kojoj si mogao prije žrtvom biti negoli najumilnijoj dražesti nevine
					djevojčice.</p>
				<p>Staroga Matkovića nije ni bilo u toj vrevi; kad su ga radi čega trebali, morali
					su ga istom tražiti.</p>
				<p>- Da te bog sveti znade, kakav si ti čovjek! - govorio mu njegov oholi pašanac. -
					Ma kako si se to obukao, danas si bar mogao...</p>
				<p>- Kako - kako? što fali, a? Zar si ti bolje obučen; udaješ li ti dvije kćeri
					danas, a?</p>
				<p>I Vuković bojeći se da Matković ne bi planuo kao i obično, kad se ovakav govor s
					njime započne, pobjegne od njega, nastojeći da se danas više ne susretne s
					njime.</p>
				<p>Nela se obukla sva u bjelinu; no budući da je bila oniska i okrugla, to ju je
					prostrana bijela haljina još većma zaoblila, te se je vidjelo na njoj, kako se
					trsi da sama iz sebe izraste, kako bi bila stasitija i impozantnija. Bijela
					oprava nije nimalo pristajala problijedjelom joj licu, jedino nemirne oči
					oživljavale tu ukočenost. Neumayer nije se mogao pravo snaći u svojoj ulozi; on
					nije bio načistu, bi li morao biti sentimentalan ili ohol; za današnji je dan
					podigao iz uredovne blagajne tromjesečni predujam, te si je sa tih stotinu i
					pedeset forinti pribavio što mu je za današnji dan trebalo; obukav se kao grof.
					No ta mu je svota jedva dostajala, te premda je tek sredina mjeseca bila, on
					nije ni novčića u džepu imao, a vodio je mladu ženu u svoju kuću. Njemu je u
					jedan čas i samu bilo čudno, kako je on, neznatan činovničić, pao iznenada u tu
					punu kuću, s kojega li su mu razloga Matkovići bez svakoga prigovora dali svoju
					kćer? On je, doduše, držao do svoje osobe, ali nije mislio da će jednim mahom
					osvojiti si takovu ženu! On nije znao da je u ženskim očima bio ništa manje nego
					poželjna partija: uspravan i visok, ukočena hoda, idući ravno iz ureda u svoj
					stan, a odavde u ured, premalo još uveden u društvo, a da bi ga ono pobliže
					upoznalo, bio je dosta privlačljiva osoba, jer osim vanjštine mu nije se ništa
					drugo o njem znalo. No nutrinja nije bila u skladu s vanjštinom, jer niti je bio
					osobito izobražen, nit je bio bogat, nit je inače posjedovao koje svojstvo,
					kojim bi kakvu takvu izvanrednost u svagdanjem životu opravdao. On je bio
					prazan, hladan činovnik, koji je u dnu duše bio uvjeren da mu je njegov ured,
					koji mu mjesečno pedeset forinti daje, i otac i mati, a od svega ostaloga
					svijeta da nema ništa očekivati - no taj svijet držao je tu njegovu šutnju i
					ukočenost bud posljedicom bogatstva, bud poletnijega duha. Takova nešta držala
					je do njega i Nela; njoj je osobito godio njegov način, kako razapinje svoj
					»cviker« te tako briše i njega i oči. On nije dosada pravom ljubavlju niti
					ljubio, on je dosada samo izdaleka uzdisao, ne poznavajući još pravo ženskog
					stvora, pa kad je prvi put razgovarao s Nelom, koja ga je posula kišom svoje
					koketerije, on je mislio, da su njih dvoje kao stvoreni jedno za drugo - on se
					je njezinu laskanju za volju u nju zaljubio. On je njezino djetinjsko
					prenavljanje i uzdisanje držao za suštu, nepokvarenu ljubav - dokona uistinu od
					same koketerije, od samog nastojanja da svima ugodi, nije ni mogla znati što je
					ljubav, jer ljubiti se može samo jednoga, a ne sve... Tako su se oni
					navrat-nanos uzeli, te i nehotice jedno drugo opsjeli...</p>
				<p>Gospođa Matković odlikovala se danas velikom ljubežljivošću; materinje čuvstvo
					nadjačalo isprazne društvene forme, te po cijelom joj ponašanju i svečanom
					izrazu lica mogao bi i onaj, koji ju nije poznavao, prosuditi da je majka, koja
					danas dvije kćeri udaje. Njezina sestra nije bila s njome posve zadovoljna, jer
					se nije obukla onako sjajno, kako je ona to željela, već puno smjernije i
					jednostavnije.</p>
				<p>Napokon nakon dvanaeste ure izjaviše svi da su spremni. Triput je već bilo rečeno
					da se polazi u crkvu, no svaki put je negdje zapelo; sada napokon razreda
					gospođa Vuković parove, koji se izmotaše iz sobe jedan za drugim kao leptiri iz
					kukuljica.</p>
				<p>Vjenčanje bilo kao i svako drugo; u crkvu išlo se mirnije i svečanije, dok natrag
					bučnije i veselije. Nela gledala zaljubljenim očima u svoga muža, koji je bio za
					čitavu stopu viši od nje; ona je morala dizati pogled k njemu, dok se on što
					moguće elegantnije k njoj prigibao. Ona je željela da joj on i sada udvara, da
					joj pohvali vjenčanu opravu i vijenac, dok je on opet od nje očekivao izlive
					ljubavi, sreće, što je postala njegovom ženom. I već u taj čas kao da nijesu
					bili jedno s drugim posve zadovoljni. Gospođa Vuković sjala je sva od radosti te
					se je trudila da i svoju tronutu sestru razveseli.</p>
				<p>Otraga iza sviju gostiju koracali su Matković i Vinko šuteći i snuždeno, kao da
					su zadnji u toj svečanosti. Na Matkoviću vidjelo se da je duboko ganut, te nije
					njegovo tamnocrveno lice bilo još puno neugodnije nego obično; još nijesu takove
					misli trle njegovo srce: danas ide on po drugi put sa vjenčanja, dvoje djece
					otkida se s njegovih očiju. Zar se je on toliko s njima napatio, da ih kao zrele
					jabuke preda drugomu u ruke, a on nakon svih roditeljskih muka i patnja da se
					zadovolji praznim naslovom »otac«? One se više i ne zovu njegovim imenom, njima
					je sada bliži posve strani čovjek, s kojim su se slučajno sastale, a on, koji im
					je dao život, koji je toliko dana i noći prodrhtao nad tim životom - sad on nije
					ništa, nego puka, prazna riječ »otac«... Pa onda, kad budu imale djece, onda će
					se morati on još za jednu liniju dalje od njih odmaknuti - on će biti samo
					»djed«... I napokon će doći vrijeme da zauvijek sklopi oči, i toga časa će se
					njegova djeca možda zadnji put sjetiti da su imala oca!</p>
				<p>- Strašni su tvoji putovi, gospode! - ponovio je on dva-tri puta u sebi, on, koji
					na vjeru i crkvu nije imao kada da misli, komu se je sva vjera sastojala u
					riječima: Misli i radi pošteno!</p>
				<p>Vrativ se sa vjenčanja, posjedaše gosti za objed, za objed sjajan i obilan,
					kakova mnogi Nijemci i Englezi sa deset hiljada godišnjeg dohotka u svome vijeku
					vidio nije. Jelo se i pilo, nazdravljalo mladencima i sretnim roditeljima,
					vrhovnoj glavi zemlje i prvacima naroda, i svima tima u slavu trebalo je
					iskapiti čašu. I tako je išlo neprestance. Krilata riječ, duboka istina, mudar
					razgovor, sve to nema mjesta na slavonskoj gozbi: - jelo i piće, to je
					najuzvišeniji kumir trbuha i duše slavonske.</p>
				<p>Nekako pod konac gozbe ustade Vinko i izreče slijedeću zdravicu: - Ovu čašu
					ispijam u zdravlje i sreću onih, koji su si danas bez sjaja i slave u tihom
					svetom miru naše crkvice rekli da se ljube i da će se ljubiti dovijeka. Njima,
					koji su se kao dva goluba odbili od jata, pa poletjeli u tamni gaj da u miru
					božjem prožive najsretniji čas svoga života, njima, sto puta srećnima sužnjima
					Čardačinske pustare šaljem ovaj bratinski pozdrav!...</p>
				<p>Na tu zdravicu nastalo tiho komešanje u cijelom društvu; nitko se dosada nije
					sjetio Anke i Lešića, nitko ih ni riječcom spomenuo. Nela i Neumayer, koji su
					iza prvih riječi zdravice mislili da je njima namijenjena, ostadoše nemilo
					pogođeni; to isto čuvstvo obružilo i lijepo, duhovito lice gospođe Vuković, samo
					gospođa Matković nije mogla a da ne proplače na srdačne i zanosne riječi, koje
					je brat sestri namijenio. Nju je peklo u duši, ona je gledala svoju kćer, kako
					joj jutros dolazi k postelji i polaže glavu na njena prsa, moleći ju za majčin
					blagoslov - ona joj ga je dala, ali nekako teško, hladno, da ju je sada s
					vlastite riječi u dno srce zazeblo. Bilo joj je, kao da je njena kći od nje
					pobjegla i da ju već nigda neće zvati majkom...</p>
				<p>Skoro u isti čas dođe glasonoša i predade brzojav s adresom; »Mnogopoštovanoj
					gospođi Anki Lešić! Slavlje, koje Vi danas slavite, jeste najdivnije, koje
					čovjek doživjeti može; najljepši blagoslov božji skidam s neba i polažem ga na
					Vaše čelo! Urbanitzky.«</p>
				<p>Kao čas prije Vinkova zdravica, tako sad ovaj brzojav pade kao grom iz vedra neba
					u tu gozbu. Osim staroga Matkovića nije taj brzojav nitko ni razumio.</p>
				<p>- Zar nemaš ništa više? - dovikne ugrijani Neumayer glasonoši.</p>
				<p>- Nemam! - odvrati ovaj, a ta riječ žacnu Neumayera na dno srca, da je više pao,
					nego se sâm spustio na sjedalo. On je zacijelo držao, da je njegov šef i njemu
					čestitao.</p>
				<p>Kratak čas iza toga dovrši se gozba nekako naglo i iznenada, kao kad bura
					rastjera radnike na polju; najedanput su svi bili složni da je vrijeme
					polasku... I nije potrajalo dugo, doletješe kićene kočije; gospođa Matković
					sjede suznih očiju do Nele da ju isprati do pol puta; Neumayer, koji je
					Matkoviću na oprost samo ruku pružio, nađe se u neprilici, kada ga ovaj ogrli i
					poljubi. Nela zaboravila oprostiti se s ocem, te kad je već u kolima bila, uze
					dovikivati: »Zbogom, papá - zbogom, papá«...</p>
				<p>I kad čas prije vesela kuća najedanput opusti, diže se stari Matković, uze
					brzojav Urbanitzkoga i otputi se s Vinkom na - »Čardačine.«</p>
			</div>
			<div type="chapter">
				<head>IX.</head>
				<p>Mjesec dana iza svadbe, nekako sredinom studenoga sjedio stari Matković sa
					suprugom si u toploj sobi. Zima je istom nastupila, te se je u sobi još osjećao
					onaj neobični, veoma zamamljivi miris prvoga loženja; zimski prozori bili
					natrpani grožđem; a po ormarima redale se žute dunje. Prije mjesec dana tijesne
					Matkovićeve sobe činile su se sada puno prostranijima, i cio dvor bio nekuda
					tužniji i mrtviji, premda je naoko ondje sve bilo kao pred godinu dana... Ta
					praznina crtala se i na licu gospođe Matković. Ona je sjedila do prozora, pa joj
					se vidjelo da joj srce nije na mjestu: sad se je bavila pletivom, sad gulila
					jabuku, sad krušku, sad je ustala i brisala znojne prozore - riječju, nije imala
					pravog ozbiljnog posla, pa nije znala što da radi. Bilo joj je kao đaku poslije
					ispita -: ona ne bi marila da ima još dvije kćeri za udaju, da se opet ima za
					nešto brinuti, u nečemu živjeti i uživati. Ona još nije pala u onu ugodnu lasnu
					bezbrigu, koja obuzme mater, kad poudaje svoje kćeri; ona nije još mogla one
					brige, u kojoj je zadnjih pet godina živjela, iz krvi istjerati. Sada joj je
					bilo prazno i neobično bez te brige; ona je dobro počela opažati, da ju
					ponestajanjem te brige i elastičnost duha i srca pomalo ostavlja. Ona je počela
					gubiti volju za toaletu, za onaj minuciozni poredak u kući, bez kojega nije
					mogla prije biti; nije više marila ni za jelo kao dosada, kad se je svaki dan po
					četiri do pet jela pravilo, jer se živjelo u vječnoj nadi da će doći gosti, a
					među tima u prvomu redu mladi, neoženjeni ljudi... Sad se je ona zadovoljavala
					ma čim god te se je u toj duševnoj i tjelesnoj osami počela sve to većma
					približavati svomu mužu, danomice uviđajući, da joj je on najvjernijim oslonom
					koji uopće žena može imati.</p>
				<p>- Čuješ, meni se neće danas kuhati, ostalo je nešto od sinoć - reče ona
					Matkoviću, koji je bio zabavljen oko službenih spisa.</p>
				<p>- A! - odvrati on kroz nos i, ne obazrev se na nju, nastavi vući teškim perom po
					papiru; tek u neke nekakvice digne glavu od stola, potisne naočale na čelo i
					obrati se svojoj supruzi:</p>
				<p>- Što si rekla, a? Pa volja te, ti znadeš da radi mene ne moraš nikada
					kuhati.</p>
				<p>- Vinka nema, on će sigurno ostati na »Čardačinama«.</p>
				<p>- Neka ostane! Bolje da tamo štogod pomaže, nego da ovdje ljenčari!</p>
				<p>- Što ti misliš početi s njime? Vrijeme prolazi, a od njega nigdje ništa, gdje je
					- tu je.</p>
				<p>- Ne boj se, nije još kasno! Glavno je da se u mladom čovjeku pokaže neka volja,
					neka gorljivost za posao; bude li te volje, onda će se već pravi posao za njega
					naći. Zvanje i zanimanje mora u čovjeka samoga niknuti, ne smije mu biti
					nametnuto. Ja se za Vinka ni najmanje ne bojim, on će svoje mjesto ispuniti,
					tuđega kruha sigurno neće jesti.</p>
				<p>Gospođi Matković nije muževo mnijenje išlo u glavu; ona si nije mogla predstaviti
					da će od Vinka - pošto je napustio gimnaziju - ikada štogod biti. Vinko je bio
					zadnje dijete u kući; od mladosti krupan i nezgrapan, nije nikako bio slika
					ljepuškastomu Luji; u školi se je pokazivao veoma tvrdoglavim, bježao je od nje,
					kad god je samo mogao, te trkao po lovu za pticama i ribama; osim oca nije nitko
					za njega puno mario, nigda nije dobio nove odjeće, nego uvijek iznošene Lujine,
					pa je već i u tom odijelu izgledao kao pribjeglica, kao tuđe dijete u kući. Baš
					to, što je bio zanemaren, pridonijelo je da je prije upoznao dobre i zle strane
					svijeta negoli stariji brat Lujo. Kao đak bio je pravi sluga u Vukovićevoj kući:
					on je tamo i drva cijepao, i živad hranio, i po dućanima hodao - no njemu je sve
					to poćudno bilo, samo da ne mora sjediti uz knjigu koju je iz dna duše mrzio.
					Mati je mislila da će se ipak kako god proturati do šestoga razreda, pa ga onda
					bud dati u popove, bud ga utisnuti u kojigod ured, iz kojeg bi danas-sutra
					izašao ma pod kojim naslovom, samo da ima svoj kruh. No kad je Vinko morao da po
					drugi put ponavlja peti razred, odreče se škole na sve vijeke te otpade još
					većma majci od srca.</p>
				<p>Usuprot bio Lujo u svakom razredu odlikašem; on je bio i materin i tetkin
					ljubimac, a bio je već u prvoj mladosti izvanredno lijep momak. Visok i
					uspravan, s gustom, po čelu raščešljanom kosom, s rumenkastim obrazima i lijepom
					nadignutom donjom usnom. Još u petnaestogodišnjega đaka zaljubljivale su se
					djevojke za udaju, tako je on tjelesno nabujao. I kod sudrugova bio je veoma
					obljubljen; no on, u svome prijateljstvu veoma nestalan, danas držao s ovim,
					sutra s onim. Kao stariji morao je poučavati Vinka, te mu je ovaj morao ropski
					podložan biti - on ga tako reći nije ni smatrao bratom. No kad bi nastupili
					praznici, te obojica došla kući na selo, onda bi mu Vinko okrenuo leđa i otkazao
					svaku poslušnost. Tad bi se Lujo priključio Neli, i njih dvoje bili bi odabrani
					par djece gospođe Matković; Vinko nešto iz osvete, nešto iz obijesti nastojao u
					svakoj zgodi da Luju i Nelu nasamari. Jedanput su se kupali u bližnjem potočiću,
					pa kad je Lujo odmakao od brijega, izađe Vinko, pokupi svu Lujinu odjeću osim
					gaća pa pobjegne kući, tako da je Lujo morao gol i bos pol sata po najvećoj žegi
					do kuće klipsati... Stari Matković nije trpio dugačke kose ni na sebi ni na
					djeci, te je u vrijeme praznika sâm šišao Vinka, no Lujo se nije dao, jer je
					uvijek nosio dugačku kosu, koju mu je Nela uvijek po najnovijoj modi namještala.
					Jedno popodne, kad je Lujo na mekoslonu najslađe hrkao, uze Vinko škare i
					prereza mu što moguće nakaznije svu kosu sa čela - tako da se je Lujo morao do
					kože ošišati, te je takav bio upravo smiješan.</p>
				<p>- Da vidimo barem, kakovo mu je čelo; dosada još nitko nije vidio što ima pod
					kosom - rugao se Vinko zdvojnomu Luji.</p>
				<p>No pod kosom nije bilo ništa; bilo posve bijelo, glatko i visoko čelo, na kojemu
					nije bilo ni jednoga muževnoga izraza, niti jednoga nabora, koji bi mu podavao
					koju značajniju crtu. Iz čela pružio se ravan, dug, lijepo zaobljen nos, koji
					kao i čelo nije ni najmanje energije podavao Lujinu licu. Cijelo obličje bilo je
					samo onda lijepo, kad je posve mirno i zadovoljno bilo; jači posmijeh ili ljutav
					nakazili su razne glatke crte te nijesu ni izdaleka imali efekta, koji se
					srdžbom ili smijehom izrazuje. Inače je Lujo bio izabranog ponašanja te
					vanjštinom svojom veoma simpatičan, tako da je bio rado gledan i u muškom i u
					ženskom društvu. Znanci proricali mu sjajnu budućnost, u koju je on i sâm
					vjerovao; mati njegova uvijek je sanjala o toj sjajnoj budućnosti te nije mogla
					dočekati da već jednom nastupi.</p>
				<p>Sad je Lujo bio pravnik četvrte godine; prvi ispit, koji je pol godine poslije
					pravoga vremena položio, nije bio baš tako sjajan: darovitost, o kojoj se je u
					gimnaziji puno držalo, bila je srednje ruke, te se je činilo da je Lujo svoje
					svjedodžbe izvojštio više svojom vanjskom prikazom i ponašanjem negoli znanjem.
					Od svoje djece on je Matkovića najviše novaca stajao; na sveučilištu dapače htio
					igrati maloga aristokratića, plijeneći pri tom nemilo očevu kesu. Kad je stari
					Matković napokon uvidio da Lujo ne zna ocijeniti napor, da mu svakoga mjeseca
					stvori pedeset do šezdeset forinti, da su novci u njegovim rukama što i pljeva
					na vjetru, ne htjede mu više od trideset forinti mjesečno slati, te se uslijed
					toga ljepuškasti pravnik sve većma nazad povlačio i izjednačivao se s onim
					sveučilišnim građanima, koji su više gladovali negoli siti bili.</p>
				<p>U prostranoj sobi, u kojoj je Lujo sa još jednim pravnikom stanovao, bili su
					obično sastanci njih nekolicine sveučilišnih drugova. Dvojica od njih bili su
					zemaljski stipendisti sa tri stotine forinti; jednoga je uzdržavala mati
					udovica, koja je imala u Slavoniji trideset rali zemlje, te si sirota od usta
					otkidala, samo da smogne mjesečno dvadeset forinti sastaviti; treći je bio sin
					vijećnika Sudbenoga stola, te je morao ocu mjesečno račun slati o svakom
					novčiću, jer je kod kuće još troje djece bilo. Mladi ti ljudi bili su svaki dan
					skupa, po tri sata bi se razgovarali, ali iz svega razgovora nije se moglo
					razaznati: jesu li pravnici, filozofi ili medicinari. Svagdašnje novosti,
					politika, pikantne pričice - to je bila dnevna tema njihovu razgovoru. Po
					njihovu pripovijedanju mislilo se da će pokrenuti svijetom, kada danas-sutra
					stupe na poprište; njima nije ništa valjalo, sve je trebalo iz temelja
					preinačiti; sav svijet je slijep, samo su oni vidjeli što je manjkavo i
					ubitačno. Pravna znanost nije im udovoljavala, oni su o svačem drugom znali više
					govoriti negoli o njoj, te su se svi kajali, što su se dali na pravničku nauku,
					jer kako su sami sebe ocjenjivali, jedan je bio kao stvoren za filozofa, drugi
					za liječnika, treći za literata, sve su im znanosti bile interesantnije i ljepše
					od pravničke... Na koncu takva razgovora svi bi uzdahnuli, kao da svaki žali
					svoj sputani genij, koji se nije mogao po svojoj volji razviti...</p>
				<p>- Ja sam se morao onoga primiti za što su mi stipendij dali...</p>
				<p>- Ja sam se upisao u pravnike, jer je i moj otac jurista...</p>
				<p>- Mene su prevarili, kazali su da je pravo najlaglje - izgovarao se udovičin
					sin.</p>
				<p>Lujo nije u toj stvari svoga mnijenja rekao - nego se je u sebi smijao i pri tom
					mislio na veliko županstvo i septemvirat.</p>
				<p>I dok roditelji tih nezadovoljnika nijesu prospali jednu noć bez brige, hoće li
					do prvoga moći skucati potrebitu svotu, dotle ti mladi ljudi nijesu znali ni za
					što ni u što žive; oni su samo prva dva dana svakoga mjeseca, dok novci nisu
					prispjeli, živjeli u nekoj zabrinutoj uzrujanosti, njima su samo tih dana pali
					roditelji na um - no čim se je pred njima stvorila poštarska naputnica, oni su
					iznovice operjatili, upravo su ćutjeli kako pada s njih prah umrli. Za tih dana
					bili su oni u sebi neizvjesni, bi li željeli da što prije dovrše nauke, ili bi
					žalili, što će taj lijepi život ipak jedanput kraju doći. Oni, premda još nijesu
					imali ni pojma o službi, ipak su u svom duhu gledali, kako će prigodom svakoga
					imenovanja preskočiti po trideset svojih kolega, oni su već izračunali, koju će
					čast obnašati u tridesetoj, koju u trideset petoj godini - u četrdesetoj godini
					postići će svaki najviši stepen činovnički... Ispit? To je nešto nuzgredno, puka
					formalnost; isto tako i svjedodžba, po kojoj se nikada ne može prosuditi, što
					ovaj ili onaj znade i razumije. Po njihovu sudu skoro uvijek je onaj više
					razumio, koji je imao lošiju svjedodžbu... Pri tomu su se najviše ljutili na
					roditelje i rođake, koji su uvijek tražili nekakvih svjedodžaba, kao da je
					sveučilište normalka, kao da su sada škole kao za mladih vremena njihovih
					roditelja...</p>
				<p>I dok su oni tako sjedili i pušili, čitali i raspravljali uvodne članke bečkih i
					peštanskih novina, nijesu kraj svega tumačenja političkih novosti imali očiju da
					vide, što se piše u onome drugom i trećem dijelu novina; oni nijesu imali smisla
					za naslove: »Der Ekonomist«, »Wöchentlicher Börsenbericht« itd., nijesu
					razumjeli, što znači stotina i stotina inserata, gdje se razni proizvodi jedan s
					drugim o prednost natječu, gdje se služba traži i nudi, gdje svaki onaj oglas
					prikriveno veli: dajte mi da živim!... Za njih je sve to nervozno otimanje, ta
					borba za život imala šaljivu, komičnu stranu, da si čovjek za objedne probave
					koji čas ugodno prikrati.</p>
				<p>Osim jedinoga Luje nijesu baš ni tjelesno bili Golijati. Na sveučilište došli su
					mladi i jedri, a sada poslije treće godine već su se počeli zgrbljivati,
					blijedjeti i sušiti. U naponu života nijesu ti mladi ljudi imali toliko, da se
					mogu na dan tri puta dobro najesti, već su morali kojekakvim nehranljivim jelom
					naglo razvijajuće se mišiće zadovoljavati. Na stipendistima i na licu udovičina
					sina čitala se jasno materijalna bijeda, kraj svega toga, da je na njih
					potrošeno najmanje tri stotine forinti na godinu. Po onome suhom otegnutom
					zakašljivanju nije se moglo očekivati, da će to tijelo odoljeti navalama, s
					kojima je životni opstanak skopčan. To kuburenje nije moglo unapređivati ni
					tjelesnoga ni duševnoga razvoja. Oni su bili što i gorski potočić, koji je
					poletio k moru, no zamuljio se i izgubio se još na pol puta, ne imajući toliko
					vodene sile da si prokrči put kroz močvare i kamenje.</p>
				<p>Bistroumni Lešić brzo je uvidio da mladi ljudi, koji jatomice hrle na
					sveučilište, izgube za ono tri do četiri godine kuburnog sveučilišnoga života
					pravu volju za rad, poletnost duha, jasan pogled u budućnost - jer za njih se
					sada brinu roditelji i stipendij, a nakon toga koji god državni ured. A to je
					najveći ubojica duševnih sila: znanje, naime, da ćeš - užio bolje ili lošije -
					nakon dovršenih nauka doći u ured sa kakom-takom plaćom; a u uredu postanu
					mašine, mrtva tjelesa, kojima se turi u ruke pero da pišu njime od jutra do
					mraka, a nijedan redak možda nije ih ushitio, nije im ulio ljubavi za sutrašnji
					dan života.</p>
				<p>A što bi se moglo s onolikim novcem, koji je bio dovoljan, da od tih mladića
					napravi neovisne i prema veličini izdane glavnice opskrbljene ljude, postignuti,
					da je uložen u koju drugu svrhu! Koliko li je kapitala već na taj način propalo!
					I premda je očevidno, da se kapital u tu svrhu uložen slabo plaća, ipak ga
					toliki rekao bih s nekom strašću ututanj gube. Najbolji novčani ekonomi,
					Izraelićani, ne troše puno u takova poduzeća, oni u tu svrhu troše samo onda,
					kad su unaprijed sigurni da će im se uložena glavnica rentirati; samo
					najdarovitiji njihovi sinovi posvećuju se znanosti i to najunosnijoj:
					liječništvu i odvjetništvu. Sva ostala njihova djeca hrle obrtu i trgovini, tomu
					vječnomu vrelu stjecanja bogatstva...</p>
				<p>Mladi Vinko gutao je upravo svaku Lešićevu riječ, kad bi se o takovim stvarima
					govor poveo; on se nije nigda mogao skučiti pod jaram ukočenih gimnazijskih
					nauka, ali zato je pokazivao puno smisla za ostali vanjski svijet i život. On bi
					se za ona dva mjeseca praznikovanja uputio u sav gospodarski posao, te se otac
					mirne duše mogao u njega pouzdati; on je znao baratati i sa volovima i svinjama,
					i s pšenicom i otavom, jer mu je sav taj posao išao od srca. Znajući, da neće
					više u školu, umalo da se nije pogoropadio od veselja, radio je i po žegi i po
					vjetru, trkao po lovu, noćivao na gumnu, jeo - gdje je šta ugrabio, te krenuo
					rasti u visinu i širinu kao bik... Lešićev samosvojni značaj, otvoreno
					mišljenje, krepčina volje djelovali na njega kao što nijedan učitelj i nijedna
					knjiga dosada; on se je sav podao Lešiću, koji mu je odgaljivao koprenu sa svih
					njemu tamnih pojmova, otvarao mu pogled u svijet i njegove stupove, u svjetske
					laži i prividno poštenje. Vinku se je dosadanji život prikazao pustim
					ništavilom, jer od svih gimnazijalnih godina ostala su mu jedina četiri početna
					računa, koje je sada mogao upotrijebiti, i ništa više. Bar da su mu pribavili
					pravi pojam o svijetu, kakav uistinu jest; mjesto da su ga učili potrepštine i
					zahtjeve devetnaestoga vijeka, utuvljivali su mu grčke i rimske obrede i
					običaje; mjesto da su ga upoznali temeljito s odličnim muževima i značajevima,
					hranili su mu duh nezgrapnim pripovijetkama za djecu; Darwinovu nauku, koja
					pokreće svijetom, istom mu je Lešić prikazao u pravom svjetlu, dok Vinko nije o
					njoj dosele ništa ni čuo... Stari Matković opazio je dobro blagotvorni upliv
					Lešićev na svoga sina, opazio je da se Vinku sad tek otvorila volja za rad i
					život; trebalo je naručivati sad ovu, sad onu knjigu, koju je Vinko pod
					Lešićevim vodstvom do temelja proučavao.</p>
				<p>Gospođa Matković nije toga preokreta u Vinkovoj duši razumjela; ona bi više puta
					znala reći: No, pa što si se sada dao na učenje kad si izišao iz škole?</p>
				<p>Dok su otac i mati raspravljali o ručku, dođe Vinko sa Čardačina, premda mu se
					nijesu nadali. Kao uvijek, kad bi došao odanle, predade on majci punu maramicu i
					savijen papirić; to je bilo od Anke. - Otkako se je udala ne bi prošao dan, a da
					ne bi sa dvije, tri riječi pozdravila majku svoju i poslala joj ma najmanju
					miloštu. Gospođa Matković bila je na to već tako obiknula, da joj je nešto
					manjkalo kad ne bi do stanovitoga vremena dobila ceduljicu sa Čardačina, na
					kojoj je jednostavno glasilo: »Kod nas sve zdravo! Pozdrav i rukoljub.«</p>
				<p>Te jednostavne riječi uvjeravale su gospođu Matković sve većma o izvanrednoj
					nježnosti i ljubavi, koju njena starija kći naprama njoj goji; ona je bila
					svakim danom sve to spokojnija, pomisliv na nju i na Lešića, svakim danom je
					dublje uviđala da je učinila dobro djelo, dopustiv da materinja ljubav nadjača
					konvencionalne tlapnje i želje.</p>
				<p>Nela, otkako se je udala, samo je jedanput pisala; pismo još posve zaudaralo na
					djevojačku njenu dobu, tako da gospođa Matković nije mogla pravo razaznati, kako
					Neli ide u novom joj životu; ona je željela, da bi to pismo drugačije glasilo -
					no uistinu nije ni sama znala, kakovo bi moralo biti da ju zadovolji. Iščekujući
					svaki dan novih vijesti od Nele, no ne dočekav ih, postala je nemirna, te ju je
					jedino teški blatni put suzdržao, a da se ne odveze k njoj...</p>
			</div>
			<div type="chapter">
				<head>X.</head>
				<p>Nela i Neumayer stanovali su u jednoj od glavnih ulica, jer ona je - kako reče -
					bila dosta na selu, pa sad hoće da bude u živahnom dijelu grada, a ne u kakvoj
					god zabitnoj ulici, kojom ni živa duša ne prolazi. Imali su tri lijepo uređene
					sobice sa četiri prozora na ulicu, te su plaćali godišnje stanarine dvjesta
					pedeset forinti, dok je Neumayer dobivao u ime stanarine sto pedeset forinti. On
					se je zadovoljno smiješio, gledajući ukusno uređene prostorije, pa sjetiv se na
					onu tijesnu sobicu na hodniku, sa posteljom, ormarom i dva drvena stolca, u
					kojoj je kao neženja stanovao, pričinilo mu se, da je postao nečim višim, da ga
					je ženidba uzdigla nad svagdašnjost. On je uvidio, da je sada tek postao
					potpunim čovjekom, pa ako je već i dosada držao prilično mnogo do svoje osobe,
					odsada se je tek probudilo u njem ono čuvstvo, što se je kolebalo između
					samosvijesti i oholosti, te je on u prvi kraj na svaki način nastojao, da se po
					njemu i njegovu ponašanju uzmogne prosuditi, da je on oženjen čovjek... Što se
					tiče bračnoga mu života, to se ono njegovo veliko i puno nade pitanje: - Kako će
					to biti kad ja budem oženjen? - nije ispunilo onako, kako je on to mislio i
					želio. On si je to puno interesantnije i ljepše utvarao, nego što je uistinu
					bilo. On je mislio, da je njegova ženidba u svakom pogledu nešto osobito, pa da
					će sve s tim stanjem skopčano kod njega biti drugačije i izvanrednije nego kod
					drugih mladih parova. On se čudio, da nitko te izvanrednosti ne vidi, no jedini
					gospodin Vuković, koji mu je dnevice njegov brak ružičastim bojama opisivao. Ni
					u mnogom drugom pogledu nije Neumayer bio zadovoljan, kako je očekivao; on si je
					utvarao, da će on i Nela živjeti kao leptiri u zraku, kao dvije ruže, lelujane
					tihim povjetarcem - da nema te stvari na svijetu, o koju bi se mogli oni
					spotaći, koja bi im neugodnosti donijela. To je isto i Nela mislila, jer oni su
					jedno drugo držali za savršene stvorove; ona si je njega uvijek po onomu prvomu
					razgovoru predstavljala, naime kao puku nježnost i dobrotu. Ona je zastalno
					držala, da će on njoj jutrom donijeti kavu u postelju, poslije koje će ona još
					jedan sat najslađe prospavati; dok je on opet računao da će ona prije njega
					ustati, njega sa draganjem probuditi, te dok se on digne i spremi, dotle će mu
					ona - obučena u svijetlu jutarnju haljinu sa ružičastim vrpcama - sama natočiti
					mirisnu kavu, koju će onda njih dvoje dragajući se skupa posrkati... I jedno i
					drugo se prevarilo; ona je još ležala u postelji, a on se je morao žuriti u
					ured; kavu mu je napravila služavka navrat-nanos, da ju je jedva popiti mogao -
					niti je bila slatka niti gorka, već čudnoga, njemu dosele nepoznatoga okusa. Kad
					je u osam sati polazio u ured, Nela je još ležala, te joj je bilo žao što ju
					tako rano budi. On se je nadao da će mu ona svaki drugi, treći dan prirediti
					čistu košulju, rubac i ostale sitnarije, da će se pobrinuti da mu se cipele i
					odijelo svaki dan očisti - no svega toga nije bilo, te si je on kao i dosada
					morao sâm izvaditi i prirediti košulju, samo s tom razlikom, da je kao neženja u
					onoj jedinoj škrinji mogao i u pol noći naći, što mu je trebalo, dok sad kod ona
					tri ormara i u onoj smjesi raznih njenih stvari nije znao kamo da se maši, te bi
					najprije sva tri ormara prevrndao, dok bi našao što mu treba... Ona je opet
					mislila, da će joj on svaki dan kazati, kako joj stoji ova i ona frizura, ova i
					ona oprava - dok je on sve to pregledao, ne imajući interesa ni za jedno ni za
					drugo. I tako se sve pomalo i na njenoj i na njegovoj strani punio tobolac malog
					nezadovoljstva, te je mogao svaki dan odapeti i udariti jedno drugo po licu. Ona
					je posve drugačije shvatila zadaću žene, nego što je on pomišljao; ona si je
					utvarala da je sada gospođom, pa da ima samo zapovijedati, da se ne mora za
					ništa brinuti, to da je posao služinčadi, a ne njezin. Ona je mislila da sada ne
					ovisi o očevoj i materinjoj volji, pa da sada može po želji ugađati svojim
					navikama i hirima. Bilo joj je upravo nepojmljivo, kad joj on jednom reče, da je
					ovo i ono preskupo, pa da on nema za to novaca; i to je on i nehotice rekao
					nekako tvrdo i otresito, da je ona pala na stolac i briznula u plač... A u tom
					plaču bila je tako snuždena i nesretna lica, da ga je podsjećala na onaj njihov
					prvi sastanak, kad mu se onako djetinjski nevinom prikazala - te ju je
					sklopljenim rukama molio za oproštenje. Nato ga je ona vatreno zagrlila i
					poljubila, a on je morao svečano obećati da je neće nigda više uvrijediti i
					ucviliti kao čas prije. On je bio uvjeren da je ona premekoga srca, preveć
					čuvstvena i da ga silno ljubi, jer samo ta svojstva mogla su joj radi onakove
					malenkosti tolike suze izmamiti. On nije ni u snu pomislio da bi se ona mogla
					pretvarati, da je sva njena nježnost više lažna, naučena, nego istinska. On si
					doduše nije zatajivao, da nije onako zadovoljan i sretan, kako se je nadao, no
					on je svakim danom sve to većma gubio svoju samostalnost, svoje dosadašnje
					nazore, te ga sve većma nestajalo u njezinoj volji i njenu biću. Podao se
					stvarima, kakove jesu da jesu - te ga danomice sve manje ljutilo, što ga je u
					prvi kraj bračnoga im života znalo do muke rasrditi. Isprvice ga je boljelo, da
					ne može svoga mnijenja, reći, kad god se nije s njom slagao, no s vremenom mu je
					to čuvstvo otupjelo, te si je kašnje i sâm predbacivao, da se je morao radi
					onakovih tričarija ljutiti. No uz te malenkosti počeo on malo pomalo i na
					važnije stvari zaboravljati i omalovaživati ih, samo da izbjegne njenu
					»djetinjem« plaču... I tako je napokon među njima zavladao neki mrtvi mir,
					nekakovo bolesno suglasje, koje nije proizlazilo iz međusobnoga poznavanja, nego
					iz izmicavoga okolišanja jednoga pred drugim, iz zatomljivanja i zabašurivanja
					vlastitoga uvjerenja i istine. Oni su se bojali da upoznadu jedno drugo, pa se
					nigda ne usudiše jedno drugomu dublje zaviriti u čuvstva i misli, bojeći se da
					se ne spotaknu o onaj kamen, ne imajući snage da ga odvale i dalje od sebe
					otisnu, nego su ga bud oprezno obilazili, bud samo do njega došli i brzo se nato
					natrag vraćali. Zato su oni i bili jedno drugomu onakovi, kakovi su se sami
					željeli, nikada nije jedno drugo u pravoj, istinitoj slici vidjelo. On je,
					doduše, više puta odlučio da primi uzde u svoje ruke, no ta namjera potrajala je
					samo časak, dok bi mu se ugrijana mašta smirila i onda bi opet utrnula, te je na
					koncu ostalo sve pri starom... Ona nije bila zlobna, ona nije ni izdaleka imala
					namjeru trovati mu život, no ona je bila stvorenje bez prave zadaće, bez prave
					volje, bez ikojega znanja i iskustva. Ona je nastavila svoj djetinjski,
					mladenački život i sada, gdje su ozbiljnije dužnosti na njena leđa pale; no ona
					niti nije mogla, niti je htjela tih dužnosti razumjeti, kamoli im pako
					udovoljiti. Od kućanstva i gospodarstva nijesu nijedno ništa razumjeli, no što
					još gore bilo, oni nijesu znali, što je novac. Oboje su dosada živjeli pod
					nadzorom drugih, a da bi mogli tako brzo ocijeniti vrijednost stvarima,
					relativnost potreboća. On joj je s nekom nasladom donio prvi put mjesečnu plaću,
					no nekako mu se smiješnim i nedokučivim pričini, kad već sutradan ni novčića ne
					preostade, gdjeno je on mislio da se neće ni polovica potrošiti; no nije imao
					snage upitati ju; na što se sve tako brzo potrošilo - te se je napokon utješio,
					da je to samo sada, a dojdućega mjeseca da sigurno neće tako biti... Nu
					dojdućega mjeseca bilo je tako isto, dapače još gore, jer ne samo da nije ni
					novčića preostalo, nego nije bilo ni dosta. To ga stade uznemirivati, te prvi
					put u životu uze računati sa faktorima: brašno, mlijeko, mast itd., i on zbilja
					izračuna veći izdatak, nego je bio primitak. Taj ga račun nemilo uzruja, no
					gospodin Vuković utješi ga da to nije ništa, da je tomu svagdje tako, te on sve
					polako otupi i nasuprot toj činjenici, koja je dobila svoj oblik u oznaci: što
					se ne plati ovoga mjeseca, prenaša se na drugi.</p>
				<p>Što kašnje, to je on sve brže te bračne brige i nesuglasice zaboravljao, prvo,
					već po naravi svojoj, jer nije bio vičan da ga brige taru, a drugo, po silnomu
					uredovnomu poslu, koji ga je po deset sati na dan sapinjao, ne dajući mu da se
					kojom drugom mišlju dulje vremena bavi. Kad bi takav umoran došao kući, onda bi
					mu ona pripovijedala tisuć raznih zgoda sa ulice i iz poznatih obitelji, kojih
					on isprvice nije mogao slušati, jer su bile preveć djetinjske i ženske - no
					kašnje se on navikao tomu, dok naposljetku takove sitne vijesti i ogovaranja
					nijesu postale cijelom duševnom hranom i njoj i njemu. On si je više puta obnoć,
					kad ne bi mogao spavati, spočitavao to njeno nisko i plitko duševno stanje, koje
					je već i njega okaljužilo - ali kad god je pokušao da uspiri u njoj koju god
					plemenitiju iskru, bud za umjetnost, bud za domovinu, bud za dnevne događaje i
					zanimljivosti, svaki put je ona ostala mlaka, ne imajući smisla za ništa
					uzvišenije. A kao djevojka znala je tako pomno slušati njegovu riječ, tako milo
					njegovim nazorima povlađivati, da je on mislio, njoj je ta stvar kud i kamo
					poznatija nego njemu! A sada! Sad je morao uvidjeti, da je ono sve bila laž s
					njene strane, pretvaranje, politika djevojke za udaju.</p>
				<p>Ona je još djevojkom bila obla i puna, a sad poče danomice debljati - pa kad ju
					je jednom napol svučenu vidio, on je jedva povjerovao da je to ona, njegova
					dražesna Nela... Jedna te ista debljina od ramena do koljena, bez ikojeg
					gracioznog oblika, bez čara, bez idealnog poleta. On malo da nije taj čas
					zdvojio - te istom sutradan, kad ju je vidio opet stegnutu, lijepo opravljenu,
					sa vječnim smijanjem na licu okruglom poput jabuke, nekako mu odlanulo, te kao
					da nije vjerovao jučerašnjim svojim očima.</p>
				<p>Došavši jednoga dana iz ureda, nađe ju bolesnu u postelji; na sva njegova pitanja
					što joj je, ona je samo uzdisala i stenjala, tako da je on napokon sve to držao
					za ludoriju, govoreći više porugljivo nego sažalno o njenoj bolesti. Tek nekako
					sjeti se on da bi u taj čas morao s njom nježniji biti, da bi joj podragaj
					njegove ruke možda utješljiviji bio nego svi lijekovi - te napokon sjede k
					njojzi na postelju i uhvati ju za ruku. On i sada nije mogao vjerovati, da je
					njoj zbilja zlo, njeni uzdisaji nijesu ga ni najmanje dirali, niti je ćutio s
					njom istu bol. Posjediv jedan časak, bilo mu je kao da sjedi na iglama - te
					napokon upita služavku da li je gotov objed. Ona mu odgovori, da danas nijesu
					ništa kuhali, jer da nijesu imali kada; na što on kao bijesan skoči i sav ljut
					ostavi ženu i ode u kuhinju da se najede, čega je bilo. Istom kada je utažio
					glad i kada mu je služavka ispripovjedila, da je milostivoj već oko desete ure
					jako pozlilo, da ju je htjela po njega poslati, al da onda ne bi nikoga kod nje
					bilo - istom tada pođe mu polako u glavu da je to njegova žena, da on mora jedan
					ručak za nju žrtvovati, da bi ona zbilja mogla ozbiljno, pače opasno bolesna
					biti... Možda bi mogla i naglo umrijeti!... I na tu pomisao rasvijetlio se
					najskromniji kutić njegova srca, da bi on mogao opet postati mlad, slobodan
					čovjek, da ga ne bi ništa vezalo, da ne bi imao nikakove brige, da bi opet mogao
					uživati sve slasti života.</p>
				<p>On joj napokon reče, da joj ne može pomoći; ako hoće, on će zovnuti liječnika, a
					on da mora u ured, jer je uredovno vrijeme već tu. Nato ga ona samo pogleda
					prezirnim pogledom, kakvu se od nje nije nikada nadao; taj pogled uzdrmao ga
					svega, pričinilo mu se da je ona pogodila njegovu najtajniju pomisao, pa se
					zastidio samoga sebe, i u taj čas ju zbilja od srca požali. Htio se vratiti k
					njoj, podragati ju, moliti ju za oproštenje, no ona se okrenula od njega, te sve
					njegove riječi ne mogaše je umekšati da se okrene k njemu.</p>
				<p>Kada se je navečer vratio iz ureda, ona je već bila zdrava. Jedva su se usudili
					jedno drugomu u oči pogledati; ona je njega korila s nemara i s neljubavi, a on
					njoj govorio, da se je pretvarala i da ga je varala. Oni su oboje mislili, da
					jedno drugomu previše popušta, da samo jedno od njih pregara i žrtvuje, a drugo
					ne. On se nije žacao reći joj, da se je njoj za volju morao odreći mnogih svojih
					ugodnih navika, da se još nije čestita najeo i napio otkako se je oženio, da je
					morao napustiti sve svoje dosadašnje udobnosti i ugodnosti... I ona se je
					tužila, i ona nije bila zadovoljna; no radi čega - toga nije sama znala, samo je
					to znala, da si je bračni život drugačijim, ljepšim pomišljala. Ono, što je
					njima manjkalo; bila je ljubav; kad su se prvi put vidjeli, mislili su da se
					ljube; no to nije bila ljubav: to je bila trenutačna pohota jednoga bića za
					drugim, bilo je slatko iznenađenje njihovih prikaza, opsjena čuvstava, kojoj su
					svi ljudi izvrženi, kad se prvi put vide... Ona je uistinu posve ovladala s
					njime, a on, što je većma osjećao svoju nemoć, to većma je padao u nemar i
					apatiju, u duševno mrtvilo, koje ga je umaralo, gasila u njemu svaku strast i
					polet srca. Dok je ona istom pregnula da živi, da uživa slasti života, dotle je
					on mehanično, pod silu stupao uz nju, pod silu se smijao i jedva čekao da može
					otići u ured. Nastao čas, da je jedno drugomu počelo dosadno bivati; sve većma
					ih hvata neka sumarna mučaljivost, te bi prošao cio dan, a da bi jedva
					najnužniju riječ progovorili; oni nijesu sami znali što im je. Polazeći u ured,
					on bi više puta promišljao što je to s njima. Sama sebe je pitao: je li mu
					mrska, odurna, je li mu što skrivila, ne ljubi li ga ili ga možda mrzi? No na
					sva ta pitanja nije si znao dati pozitivnoga odgovora. On se je sjetio prvoga
					sastanka s njom, a na tu pomisao prostrujala mu dušom neizreciva slabost; on je
					u onaj čas mislio da će letjeti s njom pod oblake, a sada eto pritište ga kao
					olovo da jedva diše. Podav se dalje tima mislima, on se je dobro sjećao, kako je
					u prvi kraj bračnoga života samo za nju znao i živio; kašnje, kad je udovoljio
					strastima, kad je počeo opažati da nije na njoj sve tako lijepo i čarobno, kako
					se je njemu isprvice činilo, nije joj više toliko pažnje posvećivao, nego uze
					obraćati pozornost njihovu materijalnomu stanju - no kada se je napokon uvjerio
					da mu je nemoguće sastaviti kraj s krajem, otvrdnu i naprama toj neugodnosti, ne
					mareći više, da li im mjesečno deset ili pedeset forinti manjka. I tako mu baš
					ništa ne preosta, za što bi se zanimao, o što bi si duh i srce osvježio. On je
					napokon došao do toga da ne nalazi u njoj onoga neprolaznoga njetila svojim
					čuvstvima i svomu životu; no nije nikako mogao doći na to, ima li načina, kojim
					bi se to njetilo moglo od nje napraviti. On nije mogao da uvidi, da njegovo
					mrtvilo naprama njoj rađa isto takovim naprama njemu; on nije mogao doći na to,
					da i on mora njezinim njetilom biti, da bi i on trebao da zna, što ju veže za
					taj život i za njega samoga. Oni nijesu znali, da između njegova i njezina
					svijeta teče rijeka, a ta dva svijeta da bi trebalo mostom sastaviti, pa da
					prijelazom misli i nazora s jedne strane na drugu oba ta svijeta ožive. Taj most
					morali su oni još kao mladenci, ako ne udariti, a ono barem pripraviti i
					pronaći, gdje će biti najshodnije podići ga, da dovede i spoji putove različitih
					njihovih misli i ćućenja. Prvih dana borili su se još u duši, očekujući jedno od
					drugoga da popusti, da se objasne - no što kašnje, to su sve jače osjećali, da
					im nestaje i snage i potrebe, da se jedno u drugo upute. Više puta im je došla
					krasna zgoda da se jedno drugomu ispovjedi i objasni; oni bi taj čas nijemo
					pogledali jedno u drugo, no ta namjera za duševnim upoznanjem i izmirenjem
					potrajala bi samo jedan časak, oni bi ga propustili, kao da ih je nevidljiva
					ruka rastavila, te bi se nakon toga s nekim stidom sjećali na taj trenutak
					istinskih svojih čuvstava.</p>
				<p>Nekom prilikom porječkaše se radi nečega i u isti mah planuše oboje kao dva
					plamena; u tom probuktaju nijesu ni sami znali, što su jedno drugomu predbacili;
					primirivši se ponešto, dovršiše ovim riječima:</p>
				<p>- Ti za svakoga više mariš nego za mene; ti tvomu uredu više brige posvećuješ
					nego meni.</p>
				<p>- Ja moram mariti za ured, jer živim od njega...</p>
				<p>- To mi je život, to mi je ured, kad ne dobiješ ni polovicu toliko koliko trebaš;
					za takav ured ti više mariš nego za mene!</p>
				<p>- Ne imaju ni drugi više, pa živu - al njihove žene znaju što je krajcara,
					razumiju što je gospodarstvo.</p>
				<p>- Ti si vidio, kakova sam, pa zašto si me uzeo? Ja nijesam pošla za te da budem
					tvoja služavka.</p>
				<p>- Žena, koja ništa nema, ne smije se udavati, jer takova je udaja prijevara.</p>
				<p>- Ako sam ja tebe, onda si i ti isto tako mene prevario.</p>
				<p>To je bila prva istina, koju su jedno drugomu u oči rekli; no ni jedno ne htjede
					da tu istinu prizna i uvidi, jer je svako držalo svoje nezadovoljstvo
					opravdanim...</p>
				<p>Takove ih zatekla gospođa Matković. Oni ju dočekaše radosnim usklicima, a ona u
					onoj materinjoj sreći, koja u takovu času ne ima riječi, grlila ih sad jedno,
					sad drugo, dok su joj suze radosnice voljko tekle kao krupna kiša, kada sunce
					sjaje. Istom kad ih se je dosta nagledala, po deset puta ih jedno te isto
					pitala, kad je opet došla k sebi, onda tek opazi da u toj kući manjka ono nešto,
					što nevidljivo napunjuje obiteljske prostorije tihom srećom i zadovoljstvom,
					nekim mirisom ljubećih i štujućih se duša.</p>
				<p>Čim je Neumayer otišao u ured, upita mati svoju kćer:</p>
				<p>- Što je to s vama, vi ne živite kako treba, vi nijeste zadovoljni?...</p>
				<p>Nela se zabezeknu na to pitanje, te ga htjede svojim koketnim glasnim smijehom
					uništiti, ali zabrinuta mati ne dade se zavarati. Ona je sve polako ispipavala
					kćerino srce, pa ubrzo raspozna magloviti jaz, koji je rastavljao mladence, koji
					ih je samima sebi u krivoj slici prikazivao. Gospođa Matković razabra iz
					cijeloga kućanstva, da je gospodarstvo te kuće, a s njime i bračna sreća njene
					djece krenula naglo nizbrdice, pa odluči ostati desetak dana kod kćeri, da svede
					opet sve u pravi red i kolotečinu, dok još nije prekasno. Ona se za tih dana
					osvjedočila da su Nela i Neumayer »velika djeca«, koja si ne znaju ni kruha
					odrezati, koja ne imaju ni najmanjega pojma o životu. Ona je sada tek počela
					uviđati, da ima puno stvari na svijetu, koje se ne mogu za nikoji novac
					nabaviti; uvidjela je i svoju bludnju i Matkovićeve proročanske riječi. Ona je
					sada počela uviđati ni štetnost novca, a vrijednost vlastitoga rada i produkta;
					ono, što joj se kod kuće činilo skroz nevrijednim, predstavljalo je u Nelinoj
					tržnoj knjižici lijepu svotu novca. Uvidjevši napokon da četrdeset forinti
					mjesečno predstavlja minimalnu svotu za iole uredan život, opredijeli ona Neli i
					Neumayeru točno granice, u kojima će im se potrošak kretati; ona je sama znala
					da s tim troškom nije ni živjeti ni umrijeti, te je i uvidjela da će jedino sa
					omraženim joj »seoskim produktima« opstanak toga mladoga para u ravnovjesju
					uzdržati...</p>
				<p>Na te riječi Neumayeru odlanulo; odlanulo i Neli, kad je čula da će mati sutra
					otputovati; njoj se nije svidjelo materino poučavanje, ona bi voljela da mati
					pokorno sluša njezine pretjerane priče s plesa, da se divi ljepoti njezinih
					oprava, laskanju mlade gospode. Sva nestrpljiva, što zabrinuta mati nije više
					imala smisla za njezinu lažnu fantaziju, reče napokon jetko materi:</p>
				<p>- Ma ti si se, mama, posve poseljačila na toj pustari; otkako je mene nestalo, ti
					ne znaš više ni šešira na glavu postaviti...</p>
				<p>I dok je Nela tako govorila, dotle ju je mati promatrala s čuvstvom s kojim
					gledamo odbijenu molbenicu, koju smo tako sjajno sastavili i od koje smo se
					tolikomu dobru nadali...</p>
			</div>
			<div type="chapter">
				<head>XI.</head>
				<p>Nekako u drugoj polovici veljače, kad se u Slavoniji snijeg topi, a sva nizina
					zaglibi u nepreglednoj vodi i blatu, vozili se Lešić i Vinko sa još nekoliko
					lovaca po jednom od mnogih slavonskih ritova, loveći divlje patke i labudove.
					Pučina vode bila nepregledna; kud si samo pogledao, odasvud letjela silna jata
					dugovratih pataka, sad crnih i krupnih, sad šarenih i sitnih, štono su se kao
					strijele dizale i padale. Sav napor lovaca, koji su se otiskivali na tri čamca,
					opletena vrbljem i šašem, osta bezuspješan, plahe ptice jedva su ih na dvjesta
					koraka puštale; samo jedanput, kad je na jato pataka nasrnuo orao, sad lebdeći
					nad vodom, sad se naglo spuštajući na roneće patke - potiskaše lovci svom silom
					čamce onamo, pa dovukavši se prilično, opališe svi skupa i ustrijeliše tako pet
					do šest komada... Kad je sunce nagnulo k zapadu, krenuše i lovci kući; rit je
					bio mnogo bliže Matkovićevu domu nego Čardačinama; zato Vinko pozove Lešića da
					pođe s njime pa da prenoći kad njih - jer kako je umoran, teško, da će moći
					prije deset sati u noći kući prispjeti.</p>
				<p>- A uz to još toliki glib i blato! - dovrši Vinko.</p>
				<p>- Svejedno - odgovori Lešić - obećao sam Anki, da ću doći, pa neću da je ostavim
					u brizi.</p>
				<p>- Možemo poslati koga od ljudi da joj javi.</p>
				<p>- To još manje! Ti toga još ne pojmiš, što znači zadati svojoj ženi riječ: onaj,
					koji je ne drži, to nije čovjek.</p>
				<p>Vinko, znajući svaku Lešićevu riječ cijeniti, pruži mu ruku, te se Lešić oko osam
					sati navečer oprosti s njim i s lovcima i ubrzo se izgubi u hladnom, vlažnom
					mraku; još jedanput začuje Vinko »hop, hop« i onda se sve utiša... Da se preveć
					ne oznoji, koracao Lešić polako, ali sigurno dobro poznatim puteljcima svojemu
					domu. Udubljen u misli, on nije ni osjećao umora, njega nešto nosilo, nešto
					naprijed pomicalo i sveđ mu nove snage ulijevalo. On je i u prijašnje vrijeme
					zakašnjivao, no onda mu se činilo da je njegovo noćište svuda i svagdje: ili u
					kakvom god štaglju, ili pod krošnjatim grabom, ili ukraj gustoga grma - ali sada
					je u njemu nešto šaptalo, da je za njega samo jedan dom, da je njegova
					najtoplija želja što prije pod krov tomu domu prispjeti! I kad je izašao iz
					šume, to je kraj svega mraka njegovo jasno oko ipak raspoznalo u daljini dvije
					sitne bijele tačke, dva rasvijetljena prozora; i na taj pogled uzburkala se sva
					njegova nutarnjost, veličanstveno neko osjećanje prohujalo mu dušom, a svaki
					njegov živac kucao: Hosana!...</p>
				<p>Veseo lavež pasa najavi njegov dolazak; vrata se taj čas otvoriše, a bujica
					svjetla pade na njega. Na ulazu stajaše njegova žena, pa iz zahvalnosti što je
					došao, a on iz zahvalnosti što ga je tako dugo čekala, ne mogaše riječi
					prozboriti; samo grčeviti topli stiskaj ruku odavaše što su ćutjeli. Njemu je
					uvijek osobito voljko i milo bilo, kad bi se kasno kući povratio, uvijek mu se
					tada pričinjalo, kao da je cijele godine odsutan, te mu bilo, kao da je sve oko
					njega novo i nepoznato.</p>
				<p>Stol je bio prostrt, te se vidjelo da Anka nije ni okusila večere.</p>
				<p>- Večerati si barem mogla, Ančice; s otim nijesi morala na mene čekati.</p>
				<p>- Koja slast meni samoj jesti, kada znam da ćeš ti zacijelo doći.</p>
				<p>I nato sjedoše večerati; a večerali su da se nije moglo razabrati, zaslađuju li
					oni svoj razgovor jelom ili jelo razgovorom.</p>
				<p>- Ja vidim na tebi, ti si preveć umoran, hajde pa lezi.</p>
				<p>- Ne mogu; eto traži ravnateljstvo iskaze dugova, morat ću još večeras nešto
					započeti.</p>
				<p>- Hoće li biti ovako dobro? - pade mu ona na lijevo rame i pokaza dražesnim
					polusmijehom na tiskanice pred njime.</p>
				<p>On pogleda i vidje da je ona polovinu toga posla već dogotovila i zahvalnim i
					prijekornim, i pogledom punim štovanja i udivljenja pogleda, a njihova usta
					padoše kao sama od sebe na poljubac vruć i jedar kao zrela voćka.</p>
				<p>- Kad ti smiješ meni raditi ono što nije tvoj posao - zašto ja ne bih smjela tebi
					pomoći? - prozbori ona sva sretna da ga je time iznenadila.</p>
				<p>- Ja ne znam, što je moj, a što tvoj posao, ja samo znam, da uživam, kada radim,
					jer bez posla ne mogu živjeti.</p>
				<p>- A ja sam danas cio dan laćala se sad ovoga, sad onoga posla, pa mi nekako ništa
					nije išlo od ruke, dok nijesam poslije ručka sjela za tvoj stol i sve tiskanice
					pretražila i sve ih dobro proučavala, dok se nijesam odlučila za ovu - jer sve
					su nekud slične. Samu sam sebe korila, da te dosada nigdje nijesam pitala, čemu
					je ova, čemu ona.</p>
				<p>I poput prve učenice na ispitu motrila ona polupobjedonosnim i poluzabrinutim
					licem sad spis, sad na njega.</p>
				<p>- Jesam li dobro pisala? - zapita ga od sreće drhtavim glasom.</p>
				<p>I sada on opet spazi, da je ona nastojala iz svoga rukopisa izbrisati onu mekoću,
					po kojoj se ženski potezi u prvi mah spoznaju, nastojeći da što sličnije oponaša
					njegovu ruku.</p>
				<p>On se je od silne radosti, od prevelike ljubavi samo grčevito podsmjehivao, ne
					mogav ni riječi izreći.</p>
				<p>Nakon toga otvoriše najnoviji broj ilustriranih novina i promatrahu slike. Lešić
					je i najteži tjelesni umor znao sa jednim jedinim listkom novina rastjerati,
					njegovo tijelo bilo je posve podložno njegovu duhu. Premda danju sušti prozaik,
					radnik poput najprostijega sluge, imao je on u sebi više poezije i idealizma od
					mnogoga te mnogoga pjesnika.</p>
				<p>Jedna slika prikazivala divnu porensku obalu sa vrlo romantičnim sredovječnima
					»šlosovima« i »burgima«; njemu, sinu ravne Slavonije, stezalo se je srce,
					promatrajući ubavo gorje, na kojemu su se, kao da su ih vile posadile, dizali
					tornjevi, balkoni, čudni prozori, tajni putovi i izlazi a dolje okomito pod
					klisurastim brijegom šumori Rajna, obasjana zapadajućim jesenskim suncem.</p>
				<p>U najdubljim dubinama svoga srca želio si je Lešić takav dvorac, gdje bi daleko
					od svijeta, s visoka vidika, prezirući ništavilo današnjega vijeka, poput orla
					pozirao na dolinu. I sada se je sanjivo udubio u tu sliku; kao da ne vjeruje, da
					takovo što na svijetu zbilja biti može. Ona je poznavala tu njegovu maštovitu
					želju, pa mu usred promatranja prevrnu list dalje.</p>
				<p>- Ja se nikako ne mogu raskrstiti s idejom, da ću danas-sutra stanovati u takvu
					dvorcu.</p>
				<p>- A ako ja ne bih htjela tamo ići, kad bih ja voljela ostati na čardačinama, uz
					koje me veže moja mladost, moja ljubav, moje...?</p>
				<p>Ona ne izgovori cijele izreke.</p>
				<p>- I što još? - upita je on, jer nije navikao slušati od nje prekinutih
					riječi.</p>
				<p>- Moje - moje sve! - šapnu ona i stisnu svoje lice svom silom uz njegovo.</p>
				<p>On je večeras opazio na njoj neobičnu dragost, izvanrednu uzbuđenost, koja je i
					na njega prelazila, ne mogav si nikako tu njezinu djetinju nježnost
					razjasniti.</p>
				<p>Ona se još tjesnije stisla uz njega, obujmila mu objeručke vrat, sakrila usta u
					njegovo lice i šaptala mu nešto, čega on nije čuo ni razumio; ali kada je on
					nato polako pridigao joj glavu i zirnuo joj u zastiđene, anđeoske oči, koje su
					sjale dosele neviđenim sjajem, onda poput munje šiknu nešto njegovom dušom, te
					on kao mamen uze joj ljubiti oči, kosu, usta - i gdje god ju je mogao samo
					ustima dirnuti.</p>
				<p>Vidjevši ona da ju je razumio, reče napokon u polušaptu:</p>
				<p>- Ja ti već dva mjeseca tajim, oprosti, ja nijesam mogla te riječi od silnoga
					srama izustiti, no danas mi je dogorjelo do jezika, ja nijesam mogla dalje
					podnijeti...</p>
				<p>- Oh! pa da bude slatka, dražesna curica...</p>
				<p>- Sin... sin!... - i ona opet sakri lice u njegova prsa.</p>
				<p>Poput dvaju luđaka, poput dvoje razigrane djece ljubili se oni, svijali se jedno
					oko drugoga, ne imajući dosta vanjskih općila, kojima bi mogli svu svoju
					nutarnjost na vidik iznijeti...</p>
				<p>Kraj svega umora nije Lešić te noći zaklopio oka; on je čudno čuvstvo u sebi
					osjećao; poziv na novu borbu, poziv sviran anđeoskom trubljom; kraj svih
					dosadanjih zadaća života narav mu je sada još jednu nadala; slast i bol, radost
					i brigu narav jednim dahom rađa... I u tima mislima, u kojima se je preplitala
					sva njegova dosadanja i buduća sreća i tegoba, izbijali na površinu razni
					momenti njegova života, sad sjajni, sad tužni - i u tomu poludrijemu gledao on
					sada svoje djetinjstvo, sad svoje školske napore, sad poetičnu si ljubav napram
					divnoj svojoj ženi. I današnji lov, i ona ogromna pučina namitala mu se očima -
					i u taj čas - kad mu je došlo, kako je čamac nasjeo na pličinu, sinu Lešiću
					jedna misao u glavu, koja je sve dosadanje potamnila i istisnula... Jedva je
					dočekao zoru; tek da se je razdanilo, on je već sjedio za svojim pisaćim stolom
					i tresućom rukom računao, zbrajao i odbijao, uzrujano iščekujući rezultat
					računu.</p>
				<p>Kad se je Anka digla, bio je on gotov s računom. Ona se stidjela pogledati mu u
					oči, na što on uzevši papir, na kojemu je pisao, sjede do nje i zagrlivši ju
					htjede joj nešto kazati, ali uzrujan ne uzmogne započeti, nego joj samo
					pokazivaše na redove brojaka.</p>
				<p>- Onaj rit, gdje smo jučer lovili... Na, evo vidi, najmanje tri tisuće čistoga
					dobitka na godinu...</p>
				<p>Ona ga još nije razumjela; istom kada se je posve sabrao, rastumači joj, da kani
					odmah kupiti tri stotine jutara onoga rita, gdje je jučer lovio, da će ga
					odvojiti i osušiti te najmanje deset forinti po jutru čistog dobitka
					imati...</p>
				<p>Svršiv navrat-nanos najpreči posao, sjede Lešić na konja i odjaše k Matkoviću.
					Starac se nemalo začudi, kad je vidio razigrano i rumeno lice svoga zeta -
					ozbiljni Lešić rijetko je kada tako izgledao. Lešić je za cijeloga puta
					smišljao, kako će svoj naum Matkoviću objasniti i utuviti, jer je znao da će se
					konzervativni starac teško dati na to naoko nesigurno poduzeće. No kako je još
					od noćas sav se ugrizao u tu ideju, gorjela mu je svaka riječ, kada je uzeo
					Matkoviću razlagati i dokazivati, kako misli svoj naum ostvariti.</p>
				<p>Ti razlozi i dokazi tako sputaše i zavezaše starog Matkovića, da nije znao ni
					riječi prigovoriti, nego smjesta pristade uz Lešića.</p>
				<p>- Dakle, kako rekoh - pet hiljada forinti bit će nam dosta: - tri tisuće za
					kupovinu, jednu za odvodnju, a jednu za obrađivanje tla.</p>
				<p>Stari Matković, ne prozboriv ni riječi; diže se energično, te obojica odoše u
					općinski ured. - Tamo ih nekako poprijeko pogledaše kada čuše, da Lešić kani
					kupiti trista jutara rita i da bez daljega pogađanja nudi deset forinti po
					jutru, ukupno tri hiljade forinti.</p>
				<p>- Da li se vi, gospodine, šalite ili ozbiljno govorite? - odvratiše smućena
					općinska gospoda. Jedan od njih mislio je na ribu, drugi na patke, treći na šaš
					i trstiku - ne mogav nikako pojmiti, što bi Lešić inače počeo sa ritom, sa
					vodom... No kada im Lešić svom ozbiljnošću predloži svoju namjeru, onda istom ne
					znadoše, na čemu su i što da mu odgovore. Načelnik mu uze savjetovati da se
					okani ćoravoga posla, da bi se mogao danas-sutra kajati, pa općinu u proces
					baciti, a proces je gori nego vrag... Istom malo pomalo pođe Lešiću za rukom
					uvjeriti općinske upravitelje, da on ne misli na nikakove vratolomije i
					prijevare, nego jednostavno da kani od općine kupiti trista jutara rita, a
					općini da će još uvijek ostati hiljadu i dvjesta jutara za pašnjake: još doda da
					bi najvolio, da mu općina proda lijevi dio od jarka Beljana, kako bi taj jarak
					barem s jedne strane bio naravnim međašem između njegova i općinskoga
					dijela.</p>
				<p>- A kako sa kupovinom, za koliko godina mislite...</p>
				<p>- Čim ugovor potpišemo, polažem smjesta cijelu svotu.</p>
				<p>Kad su općinari uvidjeli da se Lešić ne šali, ubrzo se složiše i pristadoše na
					prodaju. Uz Matkovićev zagovor i molbu došla je i oblasna dozvola za prodaju
					koncem travnja. Međuto je Lešić već od prvog početka pozabijao mjerače štapove
					po ritu, te svaki treći dan bud on, bud Vinko išli mjeriti visinu i kretanje
					vode, tako da je pod konac travnja imao potpunu sliku, kako i kojim pravcem voda
					otječe, gdje se zaustavlja i natrag vraća. Bacivši cijelu sliku na papir, bilo
					je jasno da je jarak Beljan najdublja tačka, no budući da je bio sav zamuljen,
					nije mogao silne vodurine propuštati, nego je voda po njemu sve do nekoga
					stupnja otjecala u obližnji poveći potok; no kada je pala do stanovite nizine,
					nije mogla dalje, nego se zaustavila i ležala sve dotle, dok nije pod pripekom
					srpanjskokolovoškog sunca ishlapila. Lešićeva izmjera dokazivala je da će biti
					dostatno jarak Beljan pročistiti i preko svojih trista jutara još tri kanala u
					Beljan povući, da sa tih trista jutara voda za dva do tri mjeseca oteče prije
					negoli dosada.</p>
				<p>Na prvoga svibnja bio je ugovor s općinom potpisan, a već drugoga udarilo je
					pedeset Ličana motikom u mulj jarka Beljana. Petnaestoga svibnja nije na
					Lešićevu dijelu ni kapi vode bilo, a deset dana kašnje počeo se crni humus -
					talog odvajkada - sušiti. Sad je Lešiću odlanulo, on je pobijedio, on je vidio
					suhu zemlju, koja se je kao sol sipala u njegovim rukama.</p>
				<p>- Sada neka nam se rugaju, da ćemo prodavati vodu iz rita litru po pol novčića! -
					reče Lešić slavodobitno Vinku - a ja velim, da će meni svaka litra, koju sam s
					moje zemlje odveo, dati pet, a ne pol novčića!</p>
				<p>Koncem svibnja počeo Lešić sa oranjem i orao je sve dotle, dokle je vlaga
					dopuštala; ono, što je bilo preveć vlažno za oranje - a toga je bilo sto jutara
					- ostavi on za livadu, a na ostalih dvjesta jutara posije proso. Oranje bilo je
					svakojako, na mjestima kao da su svinje izrovale, pa se narod rugao Lešiću, da
					ne treba orati, nego upustiti sto glava krmaka pa za njima sijati... Lešić je
					šutio pa radio. Kad je nastalo ljeto, pa navali silni posao na gospoštijskom
					dobru, morade Lešić svoje Beljanske njive (kako ih je nazvao) posve napustiti te
					ih ostavi na Vinku. Na tim Beljanskim njivama nije posao prestajao; već sredinom
					lipnja trebalo je prvu lošu travu pokositi, da iza nje udari čistija i
					plemenitija; na taj dio mogla se napustiti iz Beljana voda, te za mjesec dana
					narasla druga trava do pojasa.</p>
				<p>- A što je s prosom? - zapita jednom Lešić Vinka.</p>
				<p>- Ja boga mi ne znam što će to biti, je li to proso ili što drugo; stabljike su
					već preko jedan metar visoke, list širok skoro kao u kukuruze, al klasa se još
					ne vidi. Možda će se izjaloviti? - glasio je Vinkov odgovor.</p>
				<p>U službi izvanredno svjesni i tačni Lešić nije dospio, da po danu otiđe na svoje
					njive, jer su bile poldrug sata vožnje daleko, nego bi obnoć zajahao konja i po
					mjesečini išao pregledavati, je li trava zrela za košnju, je li se sijeno dobro
					osušilo; po noći bi on optrkivao sela, da skupi nužne radnike, da se posao što
					brže dovrši, jer kad Lešića je vrijeme odvajkada značilo novac. I da je imao
					stotinu ruku i nogu, taj se čovjek ne bi mogao naraditi; sav prašan, sav znojan
					i spaljen od žege, on je sad olovkom bilježio, sad kosom kosio, sad vilama
					grabio. Nije vikao, nego radio - radio, da su mu se radnici porugljivo smijali,
					da valjda dolaze gladne godine, te se toliko upinje... Anka, poznavajući njegovu
					gorljivu narav, nije ga zaustavljala u poslu, nego je samo molila boga, da ga
					uzdrži zdrava. Svlačeći navečer s njega mokre košulje, kao da se je kupao u
					njima, ona je sa strahom očekivala zoru nad njegovom posteljom: hoće li se
					probuditi zdrav ili u vrućici... No ni jednom riječcom nije mu odavala toga
					straha, u njoj je živjela vjera da on ne smije oboljeti...</p>
				<p>Tako došao i kolovoz, a proso na Beljanskim njivama diglo se uvis kao kukuruza, a
					zrna dvaput krupnija od običnoga. Tko nije iz bližega promotrio to žito, rugao
					se Lešiću da je posijao trstiku i rogoz, jer takovim se je proso izdaleka
					činilo.</p>
				<p>Istom kada je Lešić ovršio sav usjev pa dobio dvije hiljade metričkih centi
					prosa, kada je po treći put otkosio travu sa livade, kad već nije imao prostora,
					kamo da sve to strpa, onda ga prosti narod razvika da je vilovnjak, da je noću
					po metli jahao i uvračao svoje njive...</p>
				<p>Za pol godine isplatio je Beljanov mulj svu kupovinu, sav trošak i još ostalo
					suviška od nekoliko tisuća forinti. Kada je Lešić odbrojio Matkoviću pet hiljada
					forinti da ih povrati štedionici, kad je položio pred Vinka pet stotina forinti
					s nalogom da se 1. listopada spremi u Beč na kulturno-tehnički tečaj, ali u
					lipnju da se opet stvori na Beljanskim njivama, onda stari Matković ogrli
					obojicu i proplaka od sladosti i radosti kao nikada još...</p>
				<p>Toga istoga dana stiglo Lujino pismo, u kojem traži putni trošak; ujedno javlja
					da drugi državni ispit neće sada praviti, nego pod jesen, a naposljetku još
					dodaje, da će dovesti sa sobom svoja dva, tri prijatelja, da sprovedu neko
					vrijeme kod njih na selu...</p>
				<p>Lujina vijest o ispitu dirnula Matkovića, kao da mu je grumen leda na srce pao; i
					tu je vijest morao baš u isti čas dobiti, kad mu se je razmekšano srce do suza
					raznježilo!...</p>
				<p>Za koji dan došao Lujo sa sveučilišta i poveo još dva prijatelja pravnika, valjda
					da se nakon napornoga rada i učenja odmore na ladanju. Jedan je bio udovičin
					sin, a drugi sin sudbenoga vijećnika; jedino onaj prvi položio je ispit i već
					podnio molbu da bude namješten vježbenikom. Lujo je dobro znao što ga čeka kod
					kuće, kada dođe bez ispita, pa je zato i poveo sudrugove sa sobom, samo da time
					otupi očev ukor; no stari Matković nije ga poštedio ni pred sudruzima. Međutim,
					to mladu gospodu nije ni najmanje smetalo - ta oni su davno znali, kakovi su im
					roditelji u tom pogledu, ne zamjerajući im, doduše, ali žaleći ih, da ne mogu
					pojmiti sveučilišne slobode, koja stavlja na volju praviti ispit pol godine
					prije ili kašnje...</p>
				<p>Na Čardačinama se je upravo vršilo žito; novi ravnatelj već je nabavio iz Beča
					parni stroj za vršenje, te je za prvu godinu doveo i jednoga mašinistu iz
					dotične tvornice da ravna strojem kod vršidbe. Lešić je mislio da će gospodu
					pravnike taj stroj i uopće cijelo gospodarstvo zanimati i obradovati, kad vide,
					da se i na plodovitim slavonskim nizinama počimlje evropska kultura udomljivati.
					No ushićeni Lešić prevario se - jer mlada gospoda ne htjedoše ni blizu
					vršidbenomu stroju pristupiti - s jedne strane zaudarao im dim i para, a s druge
					strane padao im u oči prah i pljeva. Oni nijesu nikako mogli shvatiti Lešićeva
					oduševljenja, koji im je potanko razlagao, koliko se tim strojem prištedi
					naprama vršidbi sa konjima. Bečkoga mašinistu, koji je zasukanih rukava, sav crn
					od dima i praha, sav zamazan od ulja, neprestance oko stroja radio, ne htjedoše
					pravnici ni pogledati, te se naiđoše uvrijeđeni, što se je usudio pružiti im
					ruku...</p>
				<p>Ni za ostalo gospodarstvo nijesu imali ni najmanje smisla. Kada im je Lešić
					pokazivao svinjce, sagrađene po najnovijim zahtjevima krmadarstva, kada im je
					pripovijedao o svojstvima turopoljske i srijemske pasmine pa im dao istjerati
					gojne šarene i crne prasce, onda gospoda pravnici uzeše jedan drugoga pogledati
					prezirnim pogledom.</p>
				<p>- Strašan smrad...</p>
				<p>- Kolosalan smrad...</p>
				<p>To je sve što rekoše; naglašujući svaku slovku, kako bi Lešiću dosta jasno rekli,
					da oni do svega toga ništa ne drže.</p>
				<p>- Jest, gospodo moja! dim, gnoj - to je geslo devetnaestoga vijeka; tamo, gdje se
					željeznička para bez prestanka vije po zraku, gdje dim tvornicâ napunjuje svu
					okolišnu atmosferu svojim smradom, gdje se od svake koštice, od svake ljuske
					pripravlja gnoj, gdje se ti smradni otpaci zlatom plaćaju - samo ondje može se
					govoriti o blagostanju i napretku čovječanstva... Gospodi se, kako vidim, ne
					rače moje riječi, vi ste većma ushićeni Vergilijevim stihom: »Tityre, tu patulae
					recubans sub tegmine fagi.« Ta su zlatna vremena prošla, gospodo moja, nimfe
					devetnaestoga stoljeća ne imaju više mjesta u hladu krošnjatih bukava...</p>
				<p>Gospodi pravnicima uvelike je imponirao rimski stih, te im u dnu duše nije bilo
					pravo, da je Lešiću Ciceronov jezik možda poznatiji nego njima. Turopoljski
					prasci i Vergilijevi divni stihovi, ta dva pojma bila su im nespojiva.</p>
				<p>- Kako ste se vi s maturom mogli dati na taj posao, kada su vam s njome bila sva
					vrata otvorena? - upitao jedan pravnik sažaljujućim glasom Lešića.</p>
				<p>- O tim »otvorenim vratima« moglo bi se štošta raspravljati, dragi prijatelju; ja
					ću vam samo reći, da nijeste na pravom putu - ako bude vremena i ako vas bude
					volja, možemo još o tome govoriti - a sad izvolite, gospodo moja, objed je
					gotov.</p>
				<p>Kod objeda bio je i mašinista; gospoda pravnici gledali su s visoka na
					bezazlenoga Bečliju, koji je rijetko koju riječ prozborio, nego većim dijelom
					mučao; u razgovoru izašlo je na vidik, da je taj mašinista svršio bečku tehničku
					školu i da je u naucima ravan mladoj gospodi.</p>
				<p>Kako već kod južnih Slavena i nije drugačije, raspleo se najprije govor o
					politici; gospoda pravnici napinjali sve svoje političko umijeće, kako bi
					mirnoga Bečliju izazvali da rekne svoje mnijenje o općem političkom položaju.
					Siromah mašinista nemalo se čudio »znanju« tih mladih ljudi u političkim
					stvarima; njemu je nemalo imponiralo, kada su oni doslovce citirali Bismarckove
					pojedine stavke iz zadnje njegove saborske besjede, tumačeći ih, kako ih nitko
					na svijetu nije tumačio; oni su znali za najtanje misli ruskoga cara, koji je
					jedini premac Bismarcku. Oni su razvili potanki program, kako bi se evropske
					velesile mogle složiti, a da nijedna ništa ne bi gubila, a sve dobile, taj
					program da je tako jednostavan i lak, da već ne može naravniji biti.</p>
				<p>Mirni Bečlija nije razumio mnoge od tih fantastičnih kombinacija te se ispriča,
					da on već dvije godine ne čita političkih novinâ jer da nema vremena, jer se je
					posve dao na proučavanje jednog ventila na nekoj mašini, kako bi naime taj
					ventil automatično radio, a dotična para ne bi bila izgubljena, nego bi se
					nadalje upotrebljavala. Gospodi pravnicima činilo se ludim i smiješnim radi
					takove tričarije ne čitati dvije godine novina - pa šapnuše jedan drugomu:</p>
				<p>- Budala bečka!</p>
				<p>U daljem razgovoru spomenula su se i imena Unger i Stein, govorilo o
					briljantnosti pravničke karijere, od svakoga ministra da se traži, da je
					više-manje pravnik, te da se može s punim pravom reći, tko dan-danas nije
					pravničke škole prošao, da nije naobražen čovjek... Nato se mašinista usudi reći
					da trgovačka, industrijalna i kulturno-tehnička znanost sve većega maha otimlju
					te da je broj tih slušatelja već nadmašio broj pravnika. Gospoda pravnici
					prosvjedovaše svom žestinom proti tomu, tvrdeći da je to skroz nemoguće, pa da
					se ta nemogućnost može i indirektnim putem dokazati.</p>
				<p>- To vam je laka stvar - recite, koliko godina imate i koliko plaće berete, pa
					ćemo vas usporediti sa pravnikom vaših godina.</p>
				<p>- Sad sam u trideset i osmoj godini te berem od tvornice, kod koje već deset
					godina služim, godišnjih stalnih tri hiljade forinti i dvadeset posto od svih
					strojeva koje sam ma u kojem pogledu popravio i usavršio - a to iznaša na godinu
					tri do četiri hiljade forinti. - Tako je glasio odgovor skromnoga Bečlije.</p>
				<p>Gospoda pravnici zabezeknuše se na tu svotu; njima je bilo nepojmivo da čovjek sa
					šest hiljada forinti godišnjega dohotka može na suncu, u prahu i dimu raditi kao
					najprostiji sluga.</p>
				<p>Poslije objeda zaredaše zdravice; siromah Bečlija našao se u nemaloj neprilici
					kada mu rekoše, da običaj zahtijeva da se nakon svake zdravice ima puna čaša
					vina ispiti. On se je čudio, koliko je živ, u što i kako ti mladi ljudi lijevaju
					toliko vino, a da se na njima ništa ne opaža. Njemu se je već poslije šeste čaše
					zamutilo; te plačućim glasom zamoli Lešića, da mu oprosti što je pijan... I
					Lešić ga zbilja morade odnijeti u postelju, jer vinu nenavikli čovjek nije mogao
					ni na nogama stajati.</p>
				<p>- Njemačka svinja!... Budućnost je naša!... - kliknuše pobjedonosno sva tri
					pravnika i istrusiše iznovice čaše...</p>
				<p>Dok su oni i nadalje pili i nazdravljali, donese Matkovićev sluga prešno pismo za
					udovičina sina; u pismu mu javlja mati, da je imenovan besplatnim vježbenikom
					kod suda u gornjoj Krajini.</p>
				<p>Sad se izli kiša pogrda na vladu, na sistem, na odlučujuće krugove, koji bi
					morali sretni biti da imadu takovih ljudi, koje bi morali objeručke imenovati za
					pristave, a ne za besplatne vježbenike, kao da pravniku nije cio svijet
					otvoren...</p>
				<p>- Eno ti poreznih nadzorništva, eno financijalnih ravnateljstva; eno ti Bosne -
					kud god hoćeš. Ali što ćemo: nemo propheta in patria! - usklikne Lujo.</p>
				<p>- Najbolje je otpraviti najedanput deset molbenica, pa gdje te bolje plate, tamo
					hajde! a oni drugi - ...</p>
				<p>- Pravo, živio, tako je! Da vidimo što će bez nas početi! - zahalabučiše vinom
					ugrijani mladići.</p>
				<p>- A kako bi bilo, gospodo moja, da se posvetite našim općinama? Tu bi vas trebalo
					kao žednomu kap vode, tu bi bila doduše jedna vrata, ali široko polje za vas. -
					Tako reče iskreni Lešić, koji je sa sve većim sažaljenjem promatrao tu neiskusnu
					i pomamnu mladež.</p>
				<p>- Čuješ, ako si već poljodjelac, ne budi takav prostak pa mi ne vrijeđaj
					prijatelja u svojoj kući; možeš biti sretan, da su ti došli ovakovi ljudi pod
					krov! - Tako se izderao pijani Lujo na Lešića.</p>
				<p>- Dosta, dosta! Od svinjara i ne tražimo šta finije... - usplamtješe ostala
					dvojica pa zgrabiv šešir oteturaše iz Lešićeva doma.</p>
				<p>*</p>
				<p>Godinu dana iza toga ležao Lujo izvaljen na mekoslonu, a pred njim ležala treća
					molbenica, odbijena od bosanskohercegovačke vlade. On nije imao snage da pokaže
					tu odluku ocu, jer je istom poštom došao i Nelin list, u kojem zaklinje majku i
					oca da smjesta pošalju dvjesta forinti, jer joj je danas poradi duga zaplijenjen
					sav namještaj, koji će se dražbeno prodati.</p>
				<p>Gospođa Matković bila je izvan sebe, a starac je i opet s rezignacijom u sebi
					zbrajao krajcar po krajcar da skuca što veću svotu.</p>
				<p>U isti taj čas - tamo na Čardačinama - igrao se na tratini jednogodišnji sin
					Lešićev, junačić od pete do glave; a mati njegova kao ruža rascvjetana u svojoj
					ljepoti smiješila se i drhtala od radosti nad svakim njegovim kretom; njena duša
					nije mogla dočekati časa, kad će taj mali junak potrčati k njoj u krilo i
					protepati joj: Mama, eno ide tata, tata, tata!</p>
				<p>A on je išao sa Vinkom sav umoran i znojan preko polja; mašina je vršila, a njih
					dvojica su sračunavali, kada će otprilike posao na Čardačinama biti gotov, pa da
					se onda obojica late Beljanskih njiva, jer i tamo je već trebalo mašine.</p>
				<p>- A kada će, moj dragi Vinko, na naše duševno polje doći ta mašina? Kada će
					prestati ono površno i plitko oranje naših mladih ljudi po njivi znanosti? Za
					sada oru još tako plitko, da tlo jedva onoliko roda baca da prehrani nekako
					nemarnog orača. Kada će oni zaorati dublje da biljka nikne triput veća negoli
					dosada; kad će oni zadubiti se u znanost toliko, da im ubrani plod ne bude jedva
					dostatan za svagdanji kruh, nego da bude suviška, od kojega će i drugi koristi
					imati? Onomu mjerniku ne da jedan ventil dvije godine mirno spavati, a ovdje se
					još i ne zna da stroj takve vrste uopće opstoji! Čovjek skoro da ne bi
					povjerovao, kad pomisli na našu darovitost, na plodnost naše zemlje! A ta će
					tobožnja nemogućnost potrajati sve dotle, dok one dvije glavnice: čovjek i
					zemlja, darovitost i plodnost, ne upoznaju svoju vrijednost, dok ih iz nerada i
					pospanosti ne krene ona naprijed leteća sila devetnaestoga stoljeća, koja traži
					živih, a ne mrtvih kapitala...</p>
			</div>
		</body>
	</text>
</TEI>
