 <?xml-model href="https://github.com/COST-ELTEC/Schemas/raw/master/eltec-1.rng" type="application/xml" 
    schematypens="http://relaxng.org/ns/structure/1.0"?>
 <?xml-model href="https://github.com/COST-ELTEC/Schemas/raw/master/eltec-1.rng" type="application/xml" 
    schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0" xml:id="HR026" xml:lang="hr">
	<teiHeader>
		<fileDesc>
			<titleStmt>
				<title>Začuđeni svatovi</title>
				<author>Eugen Kumičić (1850-1904)</author>
				<respStmt>
					<resp>ELTEC Conversion</resp>
					<name>Vjekoslav Blazsetin</name>
				</respStmt>
			</titleStmt>
			<extent>
				<measure unit="words">71422</measure>
			</extent>
			<publicationStmt>
				<p>COST Distant Reading: ELTeC</p>
			</publicationStmt>
			<sourceDesc>
				<bibl type="digitalSource">
					<title>Začuđeni svatovi</title>
					<author>Eugen Kumičić</author>
					<publisher>Naklada Bulaja</publisher>
					<date>2011</date>
				</bibl>
				<bibl type="printSource">
					<title>Izabrana djela Evgenija Kumičića (sv. 3)</title>
					<author>Evgenij Kumičić</author>
					<publisher>Matica hrvatska</publisher>
					<pubPlace>Zagreb</pubPlace>
					<date>1965</date>
				</bibl>
				<bibl type="firstEdition">
					<title>Začuđeni svatovi</title>
					<author>Eugen Kumičić</author>
					<date>1883</date>
				</bibl>
			</sourceDesc>
		</fileDesc>
		<encodingDesc n="eltec-0">
			<p/>
		</encodingDesc>
		<profileDesc xmlns:e="http://distantreading.net/eltec/ns">
			<langUsage>
				<language ident="hr"/>
			</langUsage>
			<textDesc>
				<authorGender xmlns="http://distantreading.net/eltec/ns" key="M"/>
				<size xmlns="http://distantreading.net/eltec/ns" key="medium"/>
				<reprintCount xmlns="http://distantreading.net/eltec/ns" key="unspecified"/>
				<timeSlot xmlns="http://distantreading.net/eltec/ns" key="T2"/>
			</textDesc>
		</profileDesc>
		<revisionDesc>
			<change when="2021-02-15"/>
		</revisionDesc>
	</teiHeader>
	<text>
		<body>
			<div type="chapter">
				<head>I.</head>
				<p>U župnoj crkvi u Lučici čitaše stari župnik don Jure Ratković tihu misu, a
					odgovaraše mu zguren i slabašan starčić, zvonar Franina. Bijaše pred Božić.
					Silovit vihor, bijesna bura hujila je i cviljela oko crkve. Župnik i zvonar
					pogledavahu na stakla visokih prozora do oltara, kojima je vjetar drmao i
					tresao. Bješe se već razdanilo. Blijedi plameni voštanica na oltaru drhtahu
					neprestance, leden zrak gibaše se malom crkvom, a vlažna studen dizaše se s
					popločena, izlizana tla. U crkvi ima i nekoliko rakva, a na njihovim pokrovcima
					od kamena isklesane su mrtvačke glave i pod njima oduge kosti jakih zglobova. Te
					kosti prikazuju valjda mrtvačke ruke. Noge pobožnih Lučičana izlizale su i
					kamene pokrovce i isklesane glave i one kosti.</p>
				<p>K misi bješe došlo nekoliko žena, koje klečahu raštrkane u pocrnjelim i bršljivim
					klupama. Podalje od žena u jednom kutu klečao je starac, zamotan u topao i odug
					zimski ogrtač. Visoki ovratnik kabanice, u koju se taj čovjek skoro sav zamotao,
					bio je uzdignut, te se je vidjelo samo tjeme sijede mu glave. Bješe ju spustio
					na ruke, koje je položio na klupu preda se, turnuv jednu u široki rukav
					druge.</p>
				<p>Prošlo je bilo već nekoliko časova, što je malo zvono poklicalo na misu, župnik
					se bio već nekoliko puta okrenuo pred oltarom, a još bi po koja žena žurno u
					crkvu banula. Jedna starica ne zatvori odmah za sobom vrata; studen udarac
					vjetra nahrupi u crkvu i ošinu ćelavu i šiljatu glavu staroga zvonara.</p>
				<p>- Kumo, nemate doma vrata? Zar se sada u crkvu dolazi? Već je i epištola! -
					zamrmlja zvonar, okrenuv se ženi, koja bješe zaboravila zatvoriti vrata.</p>
				<p>- Frane, tiho, tiho! - šapćuć opomenu župnik zvonara.</p>
				<p>I onaj starac u debeloj kabanici ljutio se na ženu, mrmljajući i klimajući
					sijedom glavom.</p>
				<p>Kad bi šum vjetra jenjao, čulo bi se tiho čitanje župnikovo, šaputanje molećih
					starica i lijeno vučenje široke zvonareve obuće od debela sukna. Bila je to neka
					vrsta papuča.</p>
				<p>Misa se svrši, a studen zrak izagna ljude iz crkve, pa se onda i naglije negoli
					obično raziđoše, gubeć se u male i uvijajuće uličice.</p>
				<p>Kad dođe župnik u sakristiju, svuče se i huknuv u ruke reče:</p>
				<p>- Zima, zima, dragi Frane!</p>
				<p>- Što ćemo, gospodine! Nije ni čudo, ta evo nam Božića za koji dan. Sve u svoje
					vrijeme! - junačio se starčić tumarajući po sakristiji.</p>
				<p>- Reć bi, Frane, da malo dršćete!</p>
				<p>- Ja... ja, gospodine? Dok se ne smrzne blagoslovljena voda u škropionici, ne zna
					Frane za zimu! Drugačiju sam ja zimu pretrpio u Odesi! - mahnu Franina i
					zaljulja se na nogama.</p>
				<p>- E, e! tomu ima šezdeset godina. Tada vam je druga krv tekla žilama.</p>
				<p>- Gospodine, vi ne znate što je zlo! - slegnu ramenima zvonar, sjetiv se svojih
					mladih godina, što ih bješe proživio na moru.</p>
				<p>- No, no, Frane, i ja sam štogod pretrpio! - ustvrdi župnik i odmah nastavi: -
					Danas vam može stari Tomo dati i dvije čašice rakije...</p>
				<p>- Dobar čovjek! E, lako njemu!</p>
				<p>- Je li Tomo bio kod mise? Čuo sam, da je nešto bolestan.</p>
				<p>- A što da mu bude? Pravi kremen! Bit će za deset godina mlađi od mene. Da, da od
					kremena! Ma vidim, da neće smrt po nas; morat će nas ljudi batom ubiti. Da je
					meni dobro kao Tomi, pa bih još sto godina živio! - završi Frane huknuv u
					ruke.</p>
				<p>Župnik ode nato kući, a zvonar, pozatvarav crkvena vrata, odlunja, da vidi, kako
					je na moru.</p>
				<p>Na istočnoj istarskoj obali, na visokoj klisurini, na živom stancu, što se
					okomito iz mora diže, nagomilalo se do pedeset kuća gradića Lučice. Gradić leži
					nad morem do četiri stotine stopa. Obala njegova zadivljuje svako oko svojom
					divljinom i tužnom ljepotom. Sva je strma, malo gdje pristupna. Kuk slijedi za
					golom brežinom, tajinstven ohoj nujno se zeleni do grebenasta rta, što se je
					ispružio u more kao hrapava jezičina. Za rtom se otvara mrtva draga, a pod
					grdnim liticama bijeli se mali pijesak na plitkom žalu. Za uvalom dižu se iz
					tamna mora grdne, prugaste i izbočene klisurine i hrapave grede, na kojima čuče
					gavrani i sivi golubovi. Nad samom površinom morskom mračni otvori vlažnih
					spilja bulje u zaljev. Kad voda naraste, prelijeva se u njih muklo bučeć. Dalje
					od mora zelene se rijetke šumice; niske omorike proviruju sred gruha i gromače.
					Među prezidima probijaju se iz kamena pojedine masline, a gdjegod ima ih više na
					okupu. Žutkasti potoci, izrovavši si korita među bočinama golih kukova, strmo se
					spuštaju u more, dijeleć jednu klisurinu od druge, koje ti se čine kao mrke
					tvrđave, kad ih motriš po noći s mora. Svaki se potok ljeti zasuši.</p>
				<p>Obala Lučice velebna je i tužna. Kad joj se diviš, sjedeć u lađici podalje od
					kraja, tvoje se oči ne raje njenim grdnim klisurinama. Sive i oštre, te vrleti
					ne mogu ti srca razveseliti, razigrati, ni razblažiti. Kad ih gledaš, kako se
					mirno u moru zrcale, duša ti se smiri, srce zakuca laganije, slatka i tiha
					čuvstva stanu ti se slijevati u grudi, a oko tvoje spušta se za tim vrletima u
					bajne dubljine, gdje se odsijeva plavetni nebeski svod tako da ti se more
					prikazuje neizmjernim bezdanom, kao što je i nebo samo. Motreć one mrke grede i
					pećine, kako se dûlje i gube u beskrajnost pod tvojom crnom lađicom, misao ti
					roni sve dublje i dublje, dok ti se napokon prestravljena u duši ne zaustavi...
					Riba pliskavica zapljuska tihom površinom, ti drhtneš, tvoj se duh zaleti u
					hladne dubljine, neka bojazan obuzme ti srce, jer misliš da je sve što te
					okružuje, zauvijek začarano, da nema nigdje života. Tvoje oko još bludi u
					plavetnim dubljinama; a kad opaziš pod lađom jato galebova, i kad začuješ nad
					glavom šum krilâ i cik njihov, pogledneš prema nebu, slijediš let slobodnih
					galebova i u sjetne se misli uljuljaš...</p>
				<p>Dišuć onaj pronicavi i slani miris morskih voda, ne misliš napokon o ničem...</p>
				<p>Na sjevernoj strani gradića Lučice stoji stara župna crkva među mornarskim kućama
					i poluporušenom zidinom, koja je udaljena od crkve kojih pet koračaja. Ta
					bršljanom obrasla zidina, kojom bješe u starije vrijeme cijela Lučica opasana,
					diže se danas samo na sjevernoj strani. U raspucanoj zidini ima više otvora i
					pukotina, gdjeno bura cvili kao guja u procijepu. Ako pružiš glavu u jedan takav
					otvor, vidiš skoro cijeli Riječki zaljev i sve one kršne i burom obrivene
					bregove, koji se pružaju od Učke do Senja.</p>
				<p>Zvonar Franina, ljuljajuć se na slabim i krivim nogama, dođe do onih otvora; no
					turnuv u jedan svoju šiljastu glavu, odmah je opet natrag povuče. Mrzao i
					silovit udarac vjetra bješe mu zatvorio oči. Šumeć i zviždajuć bacala je bura
					pijesak i mel sa ruba zidine, hujila je kroz uske otvore, fijukala kroz
					pukotine, tresla i drmala starim bršljanom i vitlala smećem u kutovima tijesne
					uličice. Zvonar, držeći si modri nos, trsio se je, da gledne u more. Htio je
					vidjeti, nije li nesrećom koja lađa u zaljevu; no vjetar mu je oštro u lice
					badao i žestoko po trepavicama tukao. Sad bi turnuo glavu u otvor, sad bi ju
					opet naglo natrag povukao. Obriveni i narovani obrazi bili su mu ljubičasto
					potamnjeli od studeni; tanke usnice, okrenute u usta preko pustih čeljusti,
					stiskale se sve to većma, a rtasta brada ispružavala se u vjetar kao da ga hoće
					presjeći, kao da mu hoće umanjiti silu. Zvonar je imao odug vrat, te kad bi ga u
					ramena povukao, namrskala i nabrala bi se na njem ona stara i pocrnjela koža,
					kao što to biva na vratu žabe kornjače kad si pod krov glavu povuče.</p>
				<p>Sunce se bješe već nešto uzdiglo nad otokom Krkom. Zlatni mu traci prelijevahu se
					nad uzvitlanom vodom, koja se je dimila i bijeljela kao tanahni snijeg, leteć
					strelovito nad talasima. Samo gdjegdje vidjeli se zapjenjeni valovi, koji se
					valjahu k istarskoj obali.</p>
				<p>Zvonar zurio opet u more stišćuć oči. Sad mu se nešto ukaza u onom dimu bijesnih
					talasa: no to nije bijelo, već malko tamnije, kao platno, kao mokro jedro.
					Franina upre još bolje suzne oči u malo jedro, te mu se nešto i zacrni u morskom
					skorupu. Tu je lađa, to je njezino korito, to su njezini crni bokovi, koji se
					pokazuju, dižuć se na valovima, koji iščezavaju, padajuć u slane i zelene
					jazove. Zvonar žali nesretnike, koji su na lađi. Ta gdje da se spase, gdje da
					pristanu pod grdnim vrletima?</p>
				<p>Stari Franina odlunja sada, naglo se zibljuć, k Tomi Bariloviću, imućnom trgovcu,
					da mu kaže što je vidio na moru, i da istrusi čašicu rakije. Kuća trgovca
					stajaše blizu crkve.</p>
				<p>Stari Tomo, sjedeć uz ognjište na niskoj klupici, grijao si je ruke na velikom
					plamenu, što je uvis praskao između dva, tri oveća lonca. Puna, glatka i rumena
					lica nisu odavala, da je starcu sjela sedamdeseta godina. Žena mu Tonka, starica
					malena i ravna stasa, namještala je lonce oko vatre i srdila se na dim, što se
					je širio kuhinjom.</p>
				<p>- Dobro jutro! - zamrmlja zvonar, doljuljav se u kuhinju. Franina usta micahu se
					neprestance kao da nešto žvače.</p>
				<p>- Bura, bura, dragi Frane! Da vam istinu kažem, noćas mi je bilo u postelji sa
					dva pokrivača studenije od jučer. Stara, daj mu čašicu rakije; zar ne vidiš, da
					se je sav od zime stisnuo? - govoraše Tomo svojoj ženi.</p>
				<p>- Dosta sam stara, ali ovakva bura nije još nikad u dimnjaku grmjela i šumila. Pa
					ovaj dim - ne bilo ga, izjest će mi oči! Frane, ne bi li prije rakije koju suhu
					smokvicu; imamo ih, hvala Bogu, još dvije pune škrinje - hvalila se Tonka.</p>
				<p>- Imate vi svega, svega, draga kumo, no što će mi smokve kad nemam zuba - potuži
					se Frane i pokaže prstom na gole čeljusti.</p>
				<p>- Stari smo, stari, dragi Frane! - klimaše Tonka.</p>
				<p>- Ako smo i stari, no ovakve bure još nismo doživjeli. Zapalila je borme, da sve
					more kuha, a grmi i trese, kao da će zvonik srušiti. Sada sam bio za crkvom; bit
					će zla, vidi se jedro u moru.</p>
				<p>- Što zaboga! Po ovakvu vremenu! - čudio se Tomo.</p>
				<p>- Oh, božji ljudi, da nemaju pameti! Ma je li prilično puštati se iz luke ovakvim
					vremenom! - jadikovaše Tonka, taruć si oči od dima.</p>
				<p>- Bit će ih snašlo na moru. Zlo, zlo po njih! - mucaše zvonar.</p>
				<p>- Joj svakomu, koji nije danas pod svojim krovom! - uzdahne Tonka.</p>
				<p>- Frane, bit ćete se prevarili, bit će vam se pričinilo - primijeti Tomo.</p>
				<p>- Uzmite, kume, dalekozor, pa hajdmo, da se uvjerite - odvrnu Franina, gledeć
					ruke kumine koje su nosile bocu s rakijom.</p>
				<p>- A rekla, rekla sam ja već noćas, kad je počelo šumiti, da neće ova bura proći
					bez nesreće. Bog bi znao, što li znači taj vjetar!</p>
				<p>- Pripovijedao mi je Talijanac, štono popravlja stare kišobrane u pojati pred
					crkvom, da su razbojnici negdje nad Bakrom, tamo za gorama, zaklali nekoliko
					ljudi. E, tko ide po svijetu, znade svašta! - mrmljaše Frane.</p>
				<p>- Da, da, stoga i jest ta bura! No sad drž'te, Frane, drž'te, stoplite si malko
					srce. A što ćemo, no? Stari smo, stari! - klimaše Tonka glavom.</p>
				<p>Zvonar uze čašicu rakije u mršave i poput stara voska žutkaste ruke, otare si
					usta hrptom druge ruke, nasmiješi se čašici, zažmiri i ispije; pa zaljuljav se
					cijelim tijelom, stresav glavom, istisne kroz čeljusti:</p>
				<p>- Kao vatra!</p>
				<p>- To je preklanjska, Frane! Bolje vam nema od Pulja do Rijeke! - pohvali se Tomo
					i sađe s ognjišta.</p>
				<p>Uto bane na prag kuhinje mlad čovjek, oniska i stepena stasa.</p>
				<p>- Što je, Antonio? - upita Tomo mladića.</p>
				<p>- Lađa na moru - odvrati Antonio dubokim glasom, stojeć uvijek na pragu i držeć
					unakrst jake ruke na razgaljenim i širokim prsima.</p>
				<p>- Hoćeš li, Antonio, malko rakije? - ponudi mu Tomo.</p>
				<p>- Neću. Lađa je na moru - mahnu on omašnom glavom, na kojoj je virila ispod
					zamrljane mornarske kape crna mu i raskuštrana kosa.</p>
				<p>Činilo se, kao da ta velika glava pritište kratki i žilavi vrat. Odijelo
					Antonijevo je poderano, gdjegdje krpa na krpi. Ljuta je zima, no on kao da je ne
					osjeća, jer mu je jedna nogavica od hlača tja do koljena zavrnuta. Od zime i
					vjetra pocrveneo mu list noge. Meso je tuj čvrsto, kao da je od kremena.</p>
				<p>Tonka, pogledavši mu u crnomanjasto lice i u kratku i raščupanu bradu, reče:</p>
				<p>- Antonio, stopi se malko kod vatre.</p>
				<p>- Velika je bura, razbit će se lađa - odvrati mladić.</p>
				<p>- Tko bi to znao? - slegnu zvonar ramenima.</p>
				<p>- Jest, razbit će se! - ponovi Antonio, a oči mu sijevnuše. Te su oči bile
					velike, crne i sjajne.</p>
				<p>Tomo i Antonio pođu sada k staroj zidini, gdje nađu nekoliko mornara, koji
					raspravljahu o sudbini lađe. Tomo stisnuv najprije među koljena okrajke široke i
					oduge kabanice, da mu je vjetar ne uvija, metne u jedan otvor zidine žut
					dalekozor, opazi lađu i gledajuć u nju stane govoriti ostalima:</p>
				<p>- Propali su, propali! Bit će istarska lađa, da, od naše obale. Mala je bracera.
					Imaju samo komad jadra, no gle, gle, lađa se okreće na sve strane; puklo im je
					valjda kormilo. Jest, propali su. Vjetar i valovi nose lađu po svojoj volji; al
					čujte, ljudi, meni se čini, da se odviše lagano miču. Okladio bih se, da vuku,
					da branaju sidro za sobom, po krmi.</p>
				<p>- Možda nema nikoga na lađi. Sila je mora, možda su ih talasi s palube odnijeli -
					primijeti jedan kopač.</p>
				<p>- I to je moguće, no teško da je tako - klimaše jedan mornar.</p>
				<p>- Ne čavrljajte, ljudi, što nije spodobno! Mislite li, da sam uzalud dao tri
					zlatna napoleona za moj dalekozor? Ta vidim ih, kao da su mi na dlanu. Da, da,
					četvorica su se stisnula na krmi.</p>
				<p>- Oh, sirote, oh brižni ljudi! - kukala je neka starica.</p>
				<p>- Vi biste, kumo, mogli kod kuće ostati, kod preslice - zabrunda Tomo.</p>
				<p>- Ma i ja vidim, da se odviše lagano miču uz ovu silu vjetra. Sigurno imaju na
					krmi sidro. Bacili su ga u vodu nadajući se, da će vjetar popustiti, i da ne
					dođu na kraj, dok se ne razdani - tvrdio je Antun Šabarić, stari mornarina.</p>
				<p>- Ja velim, da na lađi nema mornara od oka, a tko nije za more, neka pase koze
					kod kuće. Da imaju malo pameti, digli bi sidro, ili još bolje, presjekli bi mu
					konop, pa zabrazdili s ono malo jedra pod cresku obalu. Tamo ima i manje mora i
					manje vjetra - ljutio se Tomo.</p>
				<p>- E, lako nam ovdje! - klimaše Antun Šabarić.</p>
				<p>- Kad bi se barem mogli zahvatiti za ovaj rt, da se zaklone u malom zatonu, jer
					valjaju li se istim pravcem, doći će nekamo pod grad, a tuj se neće spasiti ni
					miš, ako je koji na lađi - zaključi stari Tomo.</p>
				<p>Svijet se je skupljao iza crkve. Lađa, mala bracera s jednim jarbolom,
					približavajući se obali, bila uto minula odugi grebenasti rt Šipak i malu dragu
					za ovim rtom. U dražici bilo more nešto mirnije. Ljudi stanu nagađati, kamo da
					bi lađa mogla prispjeti, gonjena, pravcem vjetra i ogromnih valova.</p>
				<p>- Ne otisnu li se od obale, razbit će se u Sadrišću, ako me oko ne vara - reče
					Antun Šabarić.</p>
				<p>- Ondje im nema pomoći; no valja da štogod učinimo. Hajdmo na klisurine, uzmimo
					nekoliko konopa, pa daj, da ih spasimo, ako je moguće - poviknu trgovac Stipe,
					sin staroga Tome.</p>
				<p>- Idem tražiti konopce - reče Antonio i otrči vičuć: - Na pomoć, na pomoć, ljudi!
					Lađa, lađa će se razbiti!</p>
				<p>- Javite i župniku, da dođe na kuk. Blagoslovit će bijednike, preporučit će im
					duše Bogu, ako im se ne smiluje, da život spase - govoraše Tomo tronutim glasom,
					tarući si suze u očima.</p>
				<p>Sav se već gradić uznemirio, vrata se otvarala, ljudi zazivali, skupljali se i
					trčali, noseći oduge konopce na visoke klisure, što se koče nad malom dražicom
					Sadrišćem. Ta dražica, ta uvala širi se nešto južno od mjesta Lučice, velika je
					kao kakva okrugla dvorana, a otvorena je baš prema buri, sjeveroistočnjaku, tako
					da prima ravno valove, koji dolaze u nju tim vjetrom. Sa tri strane dražice dižu
					se vrleti okomito iz mora. Klisurine po njenim bokovima više su od grdne, nad
					morem izbočene pećine, štono stoji u sredini.</p>
				<p>Bilo je već osam sati. Dan bijaše vedar, nebo prozirno. Samo nad sjeveroistočnim
					gorama Kvarnera komešahu se sivi oblaci. Donji okrajci tih oblačina visili su
					kao rastrgane i velike i grimizne krpe, pozlaćene rumenilom sunčanih trakova.
					Mornari Lučičani raštrkaše se po vrletima nad dražicom Sadrišće.</p>
				<p>Na izbočenoj hridini gola kuka za Lučicom bješe se skupilo nešto žena, starica i
					odraslije djece. Vihor, šumeć među stijenama, savijaše im haljine oko tijela i
					tresaše niskim i rijetkim smrekama. Djeca cvokoćuć zubima, dršćuć od zime,
					nijemo gledahu u lađu. Župnik, odjeven kao za pogreb, držao je u ruci malo
					propelo, a blijeda mu usta lagano se micahu šapćuć vruće molitve.</p>
				<p>Bol što se je zrcalila na licu tim ljudima, bila je veća od grozne pustoši, koja
					se je morem prostirala. Suznim očima gledahu ljudi na površinu, što je pred
					njima kipjela, a molitva bude im toplija, videći svuda pjenu, dim, bijes, smrt.
					Na južnom obzorju sljubilo se more s nebom. Uzburkani talasi propinju se tuj,
					uzdižu se na to mirno i hladno nebo.</p>
				<p>Lađa se primiče obali, sve su oči u nju uprte. Gorostasni talasi bacaju je na
					svoje vrške, peru joj palubu, toče se preko nje, strovaljuju je u smućene i
					zelenkaste jazove. Okolo lađe more uzavrelo, voda se uzvitlala, svud se vije
					dim, svud rastrgana pjena, šum, prasak, bijesna, grozna pustoš.</p>
				<p>Ljudi ne skidaju oka s nesretne lađe, koju su valovi već pod vrleti dognali. Svi
					se nagiblju nad stijene, a lađa je dolje, kao u ponoru. Četiri su na njoj
					čovjeka; jadnici se drže krhke splavi, da ih valovi ne odnesu s palube, da ih ne
					zamete u svojim glibovima. Kad se lađa na val nasadi, sunce joj obliznu ispranu
					palubu i zasjaji na crnom koritu.</p>
				<p>Napokon eto jadnika u dražici. Župnik križa lađicu propelom, blagosilje je svetom
					vodom, škropeć u ponor. Suze mu dršću na blijedom licu. Puk tiho jeca. Bijedni
					mornari na lađi jošte su živi; no pred njima strše u nebo mrke klisurine, koje
					odbijaju prasak valova paklenim grohotom i groznom rukom.</p>
				<p>U sredini dražice viri iz mora greben, velik kao lađa ribarica. Među grebenom i
					tamnim i izjedenim podnožjem pećine more je plitko, čovjeku do pasa. Greben je
					daleko od kraja za kojih petnaest koračaja. U dražici more kopa bučeć, navaljuje
					na liticu urlajuć, razbija se praskom, uzmiče pljuštom, srazuje se, gruva,
					prebacuje se, grne, kipi, pjeni se, zvoni, jauče i cvili.</p>
				<p>Ogroman talas zagna lađu među greben i obalu, na onu pličinu. Lađa udari jarbolom
					o izbočenu liticu, jarbol se slomi i pade s jadrom u more. Kad talas uzmaknu s
					pličine, povuče sa sobom lađu, koja tresnu bokom o greben. U tom trenu skoče
					mornari na greben. Lađa se skrši i u hip iščezne smrvljena u valovima. Ljudi na
					klisurama odahnuše, videć one bijednike na grebenu, za koji se bjehu uhvatili
					kao priljepci. Po vrletima dovikuje se; zapovijeda se, spuštaju se konopi u
					dražicu. Ljudi vide sad i nesretne mornare i greben, a sad opet sve iščezne u
					pjeni, kad val nahrupi. Vjetar klateć s konopima dobaci jedan do grebena. Mornar
					ga jedan uhvati i provuče se u gotovu zamku, koja ga stisne pod pazuhima. Oni na
					klisuri gdje je župnik, davaju znak, mašuć rukama onima, koji su nad dražicom,
					da vuku konop. Lučičani stanu dizati nesretnika, a svijet počne vikati: - Jedan
					je spašen! Jedan je spašen!</p>
				<p>Lučičani potežu konop, a ne vide čovjeka, koji se je za nj privezao, jer on visi
					nad morem pod izbočenom pećinom, no osjećaju da je nešto teško na konopu.
					Mornari vuku i vuku. Antonio je najbliži rubu klisurine, mišice su mu nabrekle,
					oči mu se sjaje, čvrstim nogama upro se o stijene, žile u njemu pucaju. Konop
					makne nekoliko kamena, ovi se skotrljaju, a jedan udari u glavu mornara, što je
					pod pećinom visio. Kad ga izvukoše, tjeme mu bijaše probijeno, lice okrvavljeno.
					Mišljahu isprva, da je već mrtav; no kad opaziše, da diše, podigoše ga njih
					četvorica i odnesoše u gradić, u kuću, koja im bijaše najbliža, a to je bila
					kuća mornara Antuna Šabarića.</p>
				<p>Kako spasiše prvoga, tako spasiše još dvojicu, no ovi ostadoše neozlijeđeni. Na
					grebenu držao se još jedan. Kako spašeni rekoše, bio je dječak od kojih petnaest
					godina. Sad se je doznalo, da je lađa bila iz Jelenšćice, koja je udaljena od
					Lučice dva sata prema jugu.</p>
				<p>Dječak se je držao dulje vremena na grebenu, a vjetar kao da mu nije htio
					dobaciti konopa. Svi bjehu već izgubili nadu, da bi ga mogli spasiti. Kad
					upitaše Lučičani, koje da je obitelji onaj dječak, odgovoriše spašeni, da nema u
					Jelenšćici ni oca ni majke, niti koga od rodbine, nego da je nahod, donesen iz
					Trsta. Čuvši te riječi, Antonio stane vikati, kao da je pobjesnio:</p>
				<p>- Spustite me pod pećinu, ja ću se dobro vezati. Među grebenom i među krajem more
					je plitko; kad val uzmakne, skočit ću na greben, privezat ću dječaka uza se, a
					kad vam dadem znak da sam gotov, podignite me.</p>
				<p>- Ne, ne luduj, Antonio! - povikaše mu mnogi. - Ne, nemoj, ubio bi se!</p>
				<p>Antonio napravi zamku na kraju jednog konopa, pa provukav se u nju, zdvojno
					zaurla:</p>
				<p>- Drž'te konop, il se bacim pod pećinu sâm.</p>
				<p>Mornari uhvate konop i počnu ga lagano spuštati. Malo zatim bude im konop lahak.
					Antonio je već bio u moru. Svijet na klisurama čudio se, molio i križao. Talas
					uzmičuć povuče Antonija na greben. Koliko bi okom mignuo, uhvati on dječaka oko
					pasa. Oči mu se zasjaše od neizmjerne radosti. Pogleda jadniku u blijedo i
					prestravljeno lice, ogrli ga čvrsto i zaviknu: - Vucite!</p>
				<p>Mornari na znak s druge vrleti počnu dizati onu dvojicu. Svijet zahvaljivaše
					Bogu, što se je smilovao, da se na taj čudnovati način spasi život ljudima, koji
					bijahu već u čeljusti grozne smrti.</p>
				<p>- Vucite, vucite! - vikaše narod radosno.</p>
				<p>Antonio i onaj dječak nisu se ljuljali još ni za tri hvata nad morem, kad se
					stisne krv u srcima ljudi na klisurini. Svi se okameniše. Konop, izglodan već po
					oštrom kamenju, puče kao tanak konac. Jadnici se strovališe u more. Grdan talas,
					lomeć i prskajuć nahrupi u plitku dražicu, poklopi ih i zalije. Talas bučeć i
					pljušteć uzmakne, a ljudi sa vrleti opaziše čovjeka, koji se je protegao
					potrbuške među oštrim kamenjem grebena. Bio je to Antonio. On ustane, osovi se
					za časak, pogleda po dražici i opazi na vrhu vala, što se je valjao prema
					grebenu, dvije sklopljene ruke među rastrganom pjenom. Antonio legne naglo na
					greben, prihvati se za nj, pa kad se vršak vala prelije preko njega, opet
					ustane. Pogleda zdvojno morem, no svud pjena, svud prasak, svud grozna
					pustoš...</p>
				<p>Puk na klisuri klekne. Vjetar zviždi i šumi, lomeć se o vrleti i tresuć tamnim
					smrekama. Pod vedrim plavetnim nebom prostire se neizmjerno more. Bijelom
					površinom razlilo se sunčano zlato. Župnik moli se Bogu za mir pokojnikove duše.
					Suze mu rone blijedim i bolnim licem. Vihor raznaša kapljice svete vode. Puk
					jecajući odgovara na župnikovu molitvu...</p>
				<p>Ne potraja dugo, te i Antonio bi spašen, pošto se bješe uhvatio za konop.</p>
				<p>Svijet pođe sada u gradić, razgovarajuć se o brodolomu, i o svemu, što se bješe
					dogodilo. Dobri ljudi primiše u svoje kuće onu dvojicu spašenih, a teško ranjeni
					gospodar lađe nalazio se već pola sata u kući Antuna Šabarića. Ranjeni Mato
					Bartolić bijaše trgovac iz Jelenšćice. Svakog tjedna po jedan ili dvaput vozio
					bi on vino, ulje i druge proizvode na Rijeku svojom lađom, koja se, eto, bješe
					pod klisurama razbila.</p>
				<p>Jedan sat poslije brodoloma zvonio je stari Franina mrtvačkim zvonom u mračnom i
					studenom tornju. Žalobni zvuk javljajući groznu smrt utopljenika, gubio se i
					zamirao u šumu vjetra.</p>
				<p>Stara Tonka vrteć se oko ognjišta i plačuć rad zbivše se nesreće i ljuteć se na
					dim, govoraše jadikujuć:</p>
				<p>- Ah, ti more, ljuto more! Dosta si ih progutalo, dosta kosti bijeli se u tvom
					dnu! Ma zašto je to sve dragi Bog tako naredio? Ah, jadni dječko! Onako
					umrijeti, i bez svećenika i bez svetog ulja i bez propela u ruci.</p>
				<p>- Malo ti koristi naricati! Tako je bilo uvijek; jedan umire u valovima, a drugi
					u krevetu - odvrati Tomo, njezin muž, metnuv oprezno u lulu debeo ugljen, što mu
					skakutaše na dlanu ruke.</p>
				<p>- Da, da, kako je već komu suđeno! - klimaše Tonka. - Ma i našega - pod tim
					»našega« razumijevaše svoga sina Stipu - i našega snaći će još nesreća. Oh, crni
					dane, nikad te ne doživjeli Lučičani!</p>
				<p>- Bolje bi bilo, da šutiš! Kako ti može šta takva u staru glavu i sunuti? - ukori
					Tomo ženu, smutiv se od bojazni, da bi ipak onaj crni dan mogao svanuti.</p>
				<p>- Znam ja, što govorim, znam! Ta dosta sam puta rekla Stipi, da se čuva nesreće i
					da se ne pušta iz luke po nevremenu. A čemu da se bez prestanka muči? Ne imamo
					li, hvala Bogu, svega i svačega u kući i izvan nje? Ta i ti si se već dosta
					napatio u svom životu! Nećemo li jednog dana sve ostaviti? Neće li nam biti
					dosta nekoliko gruda zemlje i četiri daščice?</p>
				<p>- Dok smo živi i dok možemo, radit nam je! - reče Tomo. - Šta ti znaš, što je
					svijet! Gle, ženske li mudrosti! Ti govoriš i naklapaš i ovo i ono; vidjela bi,
					kako bi mrko gledala, da nije sutra ujutro zdjelice tople kave? E, e, e. Laglje
					je plakati nego utapljati se! - mahaše Tomo, sjedeć do ognjišta u toploj
					kabanici.</p>
				<p>- I ja sam se dosta u svom životu oko djece natetošila, u kući i oko nje
					namučila, ta ovaj mi je dim izjeo već i oči i vid!</p>
				<p>- Jesi, jesi stara! No što se tiče Stipe, pusti ga na miru. Zna on, šta je
					kormilo, a što je jadro! - ustvrdi Tomo gledajući u velik lonac, u kom se je
					kuhao dobar komad govedine, koja bješe već požućela uzavrelu vodu.</p>
				<p>Trgovac Stipe, mjereć vreće šećera, kave i muke na velikoj tezulji u hodniku pred
					kuhinjom, slušaše razgovor svojih roditelja. Stipi bilo kojih četrdeset godina.
					Kako bijaše malena i debela stasa, gubio se među onim vrećama. Oko mu se je
					neprestance smiješilo i odavalo muža bistra i zdrava uma. Stipe bijaše udovac.
					Dižući vreće na tezulju, našali se s majkom, da ju malko razveseli:</p>
				<p>- Draga mamo, sad imaš opet razloga da plačeš barem jedan mjesec dana. Znam ja,
					da ćeš se sjetiti svih mornara, koji su se dosad utopili. Razumijem, ti plačeš,
					jer i tebi ne manjka još sto godina do onog časa, kad nas prevari sapa. E, valja
					umrijeti, draga mamo! Nije šale, valja u hlad pod lipu!</p>
				<p>Na groblju u Lučici bila je velika granata lipa. Mrijeti ili ići pod lipu, u
					Lučici je to isti pojam.</p>
				<p>- Ah, dragi Stipe, lako se tebi šaliti, jer ne znaš, kako mi se ne mogu zatvoriti
					oči, kad nam se kuća od bure trese, a tebe nema pod ovim krovom! Nesreća se
					zgađa, kad najmanje na nju misliš, a za zlo ne treba se moliti, govorio bi tvoj
					pokojni djed.</p>
				<p>- Što ćeš, majko! More je more! Dječko se utopio, nema ga više, sad mu je dobro,
					on je svoje svršio, a da je živio, bio bi se možda napatio i zime i glada i
					svake nevolje.</p>
				<p>- Da, da, svršio je svoje; sad je u raju - klimaše starica.</p>
				<p>- Toliko bolje po njega! Ja mislim da mu je bolje u raju, među svecima i
					anđelima, negoli na maloj braceri, gdje je bio mornarče, i gladno i poderano -
					šalio se Stipe.</p>
				<p>- Govori ti, sinko, što te volja, no meni se ne da odavle, jer znam, kako je
					ovdje; a što je tamo, gdje je onaj dječko, o tom će malo ljudi znati koju reći!
					- ljuljaše Tomo glavom.</p>
				<p>- Kako vele, onaj dječko nije imao nikoga od roda u Jelenšćici. Govore, da je
					nahod. Mamo draga, ti znaš, da je Antonio bolji od mnogih drugih; no vidiš, kako
					se s njim nerado ljudi druže. Ovakve sirote dosta gorkosti iskuse! Siromah
					Antonio! Napojit ću ga i nahraniti za deset dana, čim k nama dođe. Tko bi učinio
					za svoga iskrnjega, što je on danas? - pitaše Stipe pazeć, da li je dobro
					odmjerio vrećetinu kave.</p>
				<p>Stipe je trebovao Antonija još istoga dana, kada se bješe razbila lađa Mate
					Bartolića. Tražili zato Antonija cijelo poslijepodne, no sve uzalud.</p>
				<p>Antonio Marola bio je nahod. Bilo mu je oko trideset godina. Siromašna neka žena,
					po imenu Kata, bješe ga donijela iz Trsta, kada bješe navršio prvu godinu. U
					petoj mu godini umrije Kata, a on ostade sam samcat na ovom svijetu. Dobri ljudi
					hranili su ga i odijevali, da sirotan ne pogine od nevolje. Seoska djeca igrahu
					se s Antonijem, no kad bi se s njima zavadila, rugala mu se, što je nahod, i
					nazivahu ga mulcem. Čim je starijim bivao, tim se je više od ostale djece tuđio.
					Najmilija mu bijaše zabava ribarenje.</p>
				<p>Kad bi koju ribu prevario tankom udicom i izvukao ju iz mora na lakom povrazu,
					crne oči krijesile bi mu se od radosti. Pozornije loveć, spretnije držeć povraz,
					gledao bi on u crne strune, neće li se još koja pozlaćica, koja kantrica ili
					tija, koja lovratica pomamiti i pridružiti onoj ribici, kojoj se je već nadimao
					bijeli trbuh, kojoj se već širile crvenkaste škrge, udišući za nju otrovni zrak
					na tvrdoj stijeni obale. Sunčani traci zasjali bi češće na vlažnim ljuskama
					ribica, koje se svijahu na udici od boli i straha, kad bi ih Antonio na površinu
					izvukao. Skakale bi zatim po tvrdom kamenu, a kad bi se smirile, izdisale bi,
					sjećajuć se krasne slobode, što ju uživahu u hladnim morskim dubinama. Antonio
					bi tada nabrao suha granja, tanke grahorice i suha kuša u maloj šumici do mora,
					pa naravnav rahlu lomaču i snijetiv vatru, puhao u nju, nadimao se, da su mu oči
					od dima suzile. Sad se plamen utišao, drvo se nagorjelo, a na ugljevlju, što
					blijedi o žarkom suncu, rudjele bi se ribice, svijale i cvrčale, stišćuć i pušeć
					se.</p>
				<p>Na grebenastom, sivom i samotnom žalu, pod sjajnoplavetnim nebom, u upaljenom
					zraku, sjedeć na izglodanoj i podjedenoj stijeni nad samim morem, odrazujuć se u
					prozirnoj i bijeloj vodi, naglo je gulio meso s kostiju ribica u licu pocrnjeli
					i napola goli Antonio, držeć ih jednom rukom za glavu, a drugom za rep.</p>
				<p>Antonio bijaše jake i čvrste naravi. Već kao desetogodišnji dječak obavljaše
					ljudima najteže poslove, šuteć i podnoseć svaki trud, a to sve za komad kruha
					ili za zdjelu sočiva. Navršiv dvanaestu godinu, uze ga u kuću mornar Antun
					Šabarić. Antonio je uz druge poslove čuvao i Šabarićevu djecu, maloga Marka i
					još manju mu sestru Mariju. Kadgod radio bi Antonio i drugdje, a ponajviše
					pomagao bi trgovcu Stipi.</p>
				<p>Kako već rekosmo, Stipe trebaše Antonija onoga dana, kada se je lađa u Sadrišću
					razbila, no uzalud ga je dao tražiti na sve strane.</p>
				<p>Došav Antonio u Lučicu poslije brodoloma, nigdje nije nalazio počinka. Veliki
					nemir, nesnosljiva uzrujanost bješe mu srce obuzela. Ona riječ »nahod«, što ju
					bjehu izustili spašeni mornari, zujila je neprestano u uhu, vrtjela mu se u
					mozgu i smućivala mu dušu. One dvije ruke, sklopljene nad pjenom vala, što je
					grnuo o dražicu, uzdizahu se jošte pred njegovim očima, puneć mu grudi bolnom i
					gorkom tjeskobom. Antonio bješe umakao iz Lučice, pa dok su ga tražili i za nj u
					gradiću pitali, verao se je on golim kukovima i grebenastim obalama, zureć i
					buljeć u more, ne bi li gdje spazio tijelo nesretnoga utopljenika. Misao, da će
					tijelo onoga dječaka sagnjiti i raspasti se u moru, mučila ga i trapila. I danom
					i noću penjao se je po vrletima oko mora, spuštao se u mračne drage po gruhu i
					po klisurama, da razvidi svaku škulju i svaki pijesak. Bura je bila već
					popustila, no valovi se jošte prelijevahu i pljuskahu po niskom žalu, a u onom
					tužnom pljusku razlivene vode nasluškivao je Antonio riječ »nahod«. Ta se riječ
					odbijala od klisurina, odjekivala je pod vrletima, zamirala u tamnim spiljama i
					skrovitim gudurama.</p>
				<p>Prođe već jedan dan i jedna noć, no Antonio nije se jošte umorio. Izranjenih i
					okrvavljenih nogu i ruku, jošte se on penje po oštrim hridinama, hvatajuć se
					zgurenih i kvrgastih smreka. Odmara se u crnim otvorima spilja, iz kojih bi
					izletjela mrtvim letom po koja sovetina, da padne na podaljenu stijenu kvrčeć i
					prhutajući krilima.</p>
				<p>Sjedeć druge noći po sredini duga i bijela pijeska, prisluškivaše ono uvijek
					jednako i odmjereno razlijevanje i uzmicanje talasa, kojim se voda kao ogromna
					zmija pijeskom svija. Pun i sjajan mjesec pomolio se nad otokom Cresom; srebreni
					mu traci sunuše skorupom, što se je ljuljao po vršcima talasa. Čarobna mjesečina
					bajno oblijeva i tamne smreke i žute pećine, te se svijetle na onim vlažnim
					prugama po liticama, dršćući srebreni vodu, što se po pijesku svija, žalobno se
					prelijeva po samotnom žalu i po crnomanjastom i bolnom licu Antonijevu. Sjene
					ropavih stupova i raspucanih vrleti padaju u tajanstvene uvale i izrovane
					potoke. Kroz pukotine pećina prolio se trak mjesečine, te duljeć se u sjenu
					sjaji se daleko po kamenju kuka i po malim maslinama.</p>
				<p>Antonio čuči na žalu i gleda u more. U sjeni valova pričini mu se, da nešto
					pliva. Hrli k vodi po hladnom pijesku, gleda i gleda, no to je crna daska, ili
					nije ništa. Antonio sjedne opet. Zureć u valove, misli na one u moru sklopljene
					ruke, na stravom zastrto lice utopljenog mladića, kojega bješe za časak privinuo
					na grudi na onom grebenu u dražici Sadrišće. On se više ne sjeća onoga
					prestrašenoga lica, kao što se ne sjeća ni lica svoje majke, ni draganja
					njezinih ruku...</p>
				<p>Mjesec bješe se već uzdigao visoko nad more. Antonio gledaše sad u nj, sad u
					njegovo srebro, što se bješe prosulo sredinom zaljeva kao velika ljaga. Antonio
					ustane i pođe žalom. Naglo se trgnu cijelim tijelom, pa zaustaviv se časak, hrlo
					potrči k moru. Gleda. Čovjek leži u vodi. Polovica je tijela na plitkom žalu.
					Glava je u moru licem okrenuta prema dnu. Antonio stupi u vodu, uhvati tijelo za
					ramena, podigne malko, izvukav ga na suho, položi ga nauznak. Sagnu se na
					koljenima do lešine i zagleda se u nju. Mokre i poderane haljine savile su se uz
					mlado tijelo. Mjesec sjaji se na blijedom i modrom licu. Iz crne i raščupane
					kose curi voda. Koljena su gola i razbita; čelo je probito na dva mjesta. U
					zelenkastim rupama bjelasaju se kosti. I usta su razbita. Nigdje krvi.</p>
				<p>Antonio primi utopljenika za ruku. Vlažna je i mrzla. Ispusti ju. Položi mu zatim
					ruke na razbito čelo, zagleda mu se u modro i isprano lice, trgnu se, a onda
					muklo i bolno izlanuv: - Nahod! - odrinu lešinu od sebe...</p>
				<p>Sjednuv zatim mrtvacu do glave, utonuo u misli. Nakon dulje vremena osjeti
					studenu noć; sjeti se tople sobe u kući Antuna Šabarića, sjeti se njegove kćerke
					Marije, koja mu je uvijek tako dobra bila, i uze plakati...</p>
				<p>U praskozorje uze Antonio lešinu u naručaj i stane se verati kamenitim i strmim
					stazama. Noseć lešinu, žurno je stupao od kamena do kamena po onim kukovima,
					kroz šumice i kroz potoke. Sad bi se sakrio sjaju mjeseca, sad bi ga mjesečina
					samo na časak oblila, njega i mrtvaca. Napokon od lomine do plotine pane pred
					lučičko groblje. Tu je bila mala i trošna kućica za mrtvace. Antonio ude u nju i
					položi mrtvaca na nosila. Sad se opet zagleda u lešinu. Debele suze stanu naglo
					kapati niz obraze. Pade zatim na koljena i izmoliv glasno kratku molitvu, ustane
					i opet se zagleda i bolno i milo u ono modro lice. Poljubiv mrtvacu razbita i
					mrzla usta, izađe iz kućice, tarući si suze na crnomanjastom licu hrptom svoje
					žilave ruke.</p>
			</div>
			<div type="chapter">
				<head>II.</head>
				<p>Jedan sat iza brodoloma dođe župnik u kuću mornara Šabarića, da ispovjedi i
					pričesti ranjenog Bartolića. Župnika pratilo je mnogo Lučičana. Mala sobica,
					gdje je ležao jadni gospodar razbijene lađe, bila se nabila svijetom. Matu bjehu
					položili na visoku postelju, koja je zapremala skoro polovicu sobice. Ležao je
					nauznak i teško disao. Jela Šabarićka i njena kći Marija bijahu pomno isprale,
					očistile i povezale grdnu ranu na bolesnikovoj glavi.</p>
				<p>Župnik moljaše dulje vremena, gledajući u tužnu postelju, a kad svrši svoje
					molitve, naloži ženama, da mu odmah jave, ako se Bartolić osvijesti i dođe do
					riječi. Svi prisutni mišljahu da neće Mato preboljeti teške rane, koju mu zadade
					teški kamen, kad su ga dizali mornari iz dražice Sadrišća.</p>
				<p>- Jeste li javili nesreću u Jelenšćicu? Ako mu je suđeno, da se u vječnost
					preseli, dobro bi bilo, da tko od njegovih amo dođe. Mogli bi ga jošte živa
					zateći - reče župnik odilazeć.</p>
				<p>- Jesmo, gospodine, jesmo. Evo, baš malo prije poslali smo maloga Ivicu s listom.
					U dječaka su lake noge; za dva sata proplakat će sva Jelenšćica - odvrati stara
					Jela župniku.</p>
				<p>- Dobro, Jele, dobro! A što je napisao list? Dobri Bože, ublaži bol starim
					roditeljima ovoga nevoljnoga mladića - uzdahnu župnik.</p>
				<p>- Teška ih je nesreća snašla! Stipe, naš dobri Stipe, pozna se s ocem Matinim. On
					je i list napisao; no što ćemo, morao je javiti istinu! - lamaše Jela
					rukama.</p>
				<p>- A je li progovorio koju riječ, otkad je u postelji?</p>
				<p>- Nije, dobri gospodine.</p>
				<p>- Teško je ranjen, no ako mu nije mozak ozlijeđen, mogao bi ipak preboljeti.
					Uzdajmo se u Boga! - reče župnik, pogledav povjerljivo prema nebu.</p>
				<p>- Sve je u Božjim rukama: Kad smo mu ranu ispirale i čistile, bolno je zastenjao
					nekoliko puta. Zvale smo ga po imenu, metale smo mu pod nos octa, trle smo mu
					sljepoočnice; no on nije očiju otvorio - pripovijedaše Jela.</p>
				<p>- Gospodine, recite nam, zar ne, da neće umrijeti? - upita Marija župnika, tihim
					glasom.</p>
				<p>- A tko bi mogao znati, drago dijete! Pripazite na nj, Bog će vam naplatiti!
					Jelo, poslat ću vam nešto govedine; malo juhe neće škoditi. Kako rekoh, molim
					vas, da koga po mene pošaljete, ako bi se osvijestio - reče župnik, te pozdraviv
					okolo stojeće izađe iz kuće.</p>
				<p>- Rekla sam ja dosta puta, da nam biskup još nikada nije poslao ovako dobroga
					gospodina! Jeste li čuli, što nam je sve rekao! I govedine da će nam poslati!
					Da, da, od svojih usta otrgnut će si ju; no mesa već imamo, jer nam ga je
					trgovac Stipe dobar komad poslao. O, za juhu se ja ne bojim! Bit će dobra i
					sočna, no Bog bi znao, da li će ju moći bijednik okusiti! - klimaše Jela, mećuć
					drva na ognjište.</p>
				<p>Za župnikom otiđu i ostali iz kuće. Ostalo je još oko ognjišta nekoliko susjeda i
					dva stara mornara.</p>
				<p>- Zlo je, dragi kume, no moglo je biti i veće. Spasili su ljudi barem onu
					dvojicu, ako i na devet muka. Naši su se danas borme ponijeli, a više nije se ni
					dalo učiniti - reče Šabarić jednom susjedu, gladeći si sijedu glavu.</p>
				<p>- Ma čudo je pravo, da su ovu dvojicu spasili. Velim dvojicu, jer za Bartolića...
					- ne doreče susjed, pogledav blijedo lice bolesnikovo kroz otvorena vrata
					sobice.</p>
				<p>Stari mornarina, sijed kao ovca, narovana i žutkasta lica, sjedio je na ognjištu
					i pušio lulicu, držeć je u mršavoj ruci. Ruka se tresla, a na duhanu drhtao je
					žarki i debeo ugljen. Tarući si hrptom ljevice crvene oči, govoraše djed:</p>
				<p>- Osijedio sam i oćelavio, no ovakve nesreće, ovakva čuda nisam jošte doživio u
					našem mjestu. Ma da mi svi ne kažete, da je baš tako bilo, da ste ih spasili baš
					u Sadrišću, vjere mi, ne bih vam vjerovao. Čudo, čudo! Ta poznam ja naše
					stijene, dosta sam puta tamo ribe lovio. E, e, kad je to bilo! Umrlo je od onda
					pet plovana. Antune, vi se niste bili ni rodili! Htio sam da idem na kuk sa
					župnikom, al što ću kad su mi noge slabe. Moje su već kosti stare i krhke! Ta
					bura bi me bila bacila u more!</p>
				<p>- Dobro, da ih je vjetar zagnao pod naše stijene, po danu, jer da se priključiše
					kraju noći, pa bilo i u prozoricu, ne bi im se ni traga ni znaka znalo; ni živa
					duša ne bi za njih saznala bila - mahaše Šabarić rukama, ljuljajući se na
					nogama.</p>
				<p>Mornari se razgovarahu dulje vremena, a napokon izađu svi iz kuće, ostavivši u
					njoj samo Jelu i Mariju. Stara Jele bješe pošla u sobu k Mariji, da vidi, što je
					i kako je s bolesnikom. Vrativši se zatim u kuhinju, udari šibom velika crna
					mačka, koji se bješe razvalio na toplim opekama posred ognjišta. Jela baci
					nekoliko debelih panjeva na oganj i potrsi se, da štogod za ručak priredi. Iz
					kuhinje se je ulazilo u sobu, gdje je ležao bolesnik. Vrata bijahu priprta.
					Majka i kći razgovarahu se tiho i čekahu, ne bi li se Mato maknuo ili što
					progovorio. Teško disanje ranjenika prekidaše tišinu, koja bi nastala, kad bi
					žene umukle. Čedna ta mornarska kućica imala je bijelo pročelje prema moru. Na
					prozorima zelenila se mažurana i sitan bosiljak. To cvijeće bilo je Marijino,
					ona ga je gojila i zalijevala i s njim si grudi kitila svake nedjelje, kad bi
					išla k velikoj misi. Slike božjih svetaca visile su u sobici na bijelim i
					gdjegdje požućelim zidovima. Nad krevetom crvenio se u žutu okviru sv. Nikola,
					zaštitnik mornara. Do uzglavlja visila je staklena posudica s posvećenom vodom.
					Kraj vode bio je privezan o velik čavao svežanj uvelih i blagoslovljenih
					maslina, koje se pale, kad grmi ili kad tuča stane sipati. Sveti i mirisavi dim
					ima u sebi moć, da protjera crne i sive oblake, i sve vještice i zle duhove,
					koji se u njihovu krilu vrzu. Svete masline trebaju ženama u Lučici i u drugim
					prilikama. Stara Jela izliječila je već više puta svoju Mariju, kad je ova
					malena bila, i kad bi joj nahudilo zlo oko koje susjede, koja joj je bila
					zavidna za tako lijepu i snažnu djevojčicu. Od uroka nema ti moćnijega lijeka do
					dima od maslina.</p>
				<p>U sobici bijaše sve čisto, i svaka stvar na svojem mjestu. Velike škrinje
					poredane su uza zid, ormar svijetli se među prozorima, a na njem se rumene
					jabuke u malim šalicama. Miris jabuka širi se sobicom. Na ormaru je velika
					pozlaćena ura pod staklenim zvonom. Nad ormarom zabita su u zid dva velika
					čavla, na kojima je mala daščica, a na njoj velik brod, dug dvije stope. Brod
					ima tri jarbola, jadra su mu požućela. Na krmi koči mu se zastava od papira, no
					ona ne prikazuje svojom bojom ni jedne zastave cijeloga svijeta. To je djelo
					krasne Marije.</p>
				<p>Matine ruke ležahu uz mirno tijelo, protegnute pod ljubičastim pokrivalom. Glava
					mu bila povezana bijelim rupcima, ispod kojih je virila crna kosa. Gornji dio
					čela blijed je kao snijeg, a niži prelazi u tamniju boju. Nasuprot krevetu sjedi
					Marija i svaki čas pogledava u Matino lice. Oči su mu zatvorene, a duge i crne
					trepavice spustile su se prema nešto nadutoj i modrikastoj kožici pod očima.
					Kratka crna brada kruži mu lice, na kojem se smrt sa životom bori. Nad bolno
					uzvinutom usnicom crni se lijep i mekan brk. Gornji niz bijelih i čvrstih zuba
					sjaji se među blijedim usnama, koje svaki čas lagano drhtnu.</p>
				<p>- Miče li se? Diše li laglje? - pitaše majka iz kuhinje.</p>
				<p>- Ne, leži mirno.</p>
				<p>- Oh, bijedni mladiću!</p>
				<p>- Ne boj se, mamo, vidjet ćeš, da će ozdraviti.</p>
				<p>- Neka te Bog usliša!</p>
				<p>- Ali ne znamo ništa; no ja slutim, sve mi nešto u srcu govori, da neće
					umrijeti.</p>
				<p>- A šteta bi bila, da pogine tako kršan i lijep mladić!</p>
				<p>Marija pogleda bolno lice Matino i, pomislivši: Majka istinu veli, reče
					glasno:</p>
				<p>- Da, da, neće umrijeti, čvrste je naravi, sad tek vidim, kako su mu ruke
					jake.</p>
				<p>- Naš kum Stipe pripovijedao mi je... no nosi se odatle, stara pepeljugo, šic,
					šic! - ljutila se Jela na mačku - da, pripovijedao mi je, da je Mato dobar i
					pametan mladić.</p>
				<p>- I ja sam čula, kad je Stipe pripovijedao.</p>
				<p>- Joj meni, mokro mu je odijelo, kao da je ležao cijelu noć na dnu mora. Ta kako
					da i ne bude s ovim vjetrom. Dosta im se mora prelilo preko lađe! - jadikovaše
					Jela, vješajući odijelo o čađave kline nad ognjištem.</p>
				<p>- Sve se bojim, da će se odijelo osušiti prije negoli se bude mogao ustati.</p>
				<p>- Da, da, tako će biti, draga Marijo.</p>
				<p>- Da bi barem liječnik na vrijeme došao, da nam se ne bude moglo reći, da nismo
					učinili sve, što smo mogli.</p>
				<p>- A briga liječnika za siromake! Gospoda su ti, draga dušo, sva jednaka! Vjeruj
					mi, Marijo, starija sam ja od tebe, vjeruj mi, da je za svakoga nas zlo, kad
					imamo s njima posla. Pa što da mi liječnik koristi? Ako mu je suđeno, Bog zna,
					zašto mu je suđeno!</p>
				<p>- Majko, nemoj tako!</p>
				<p>- Liječnik je čovjek, kao što smo i mi, pa što hoćeš, da mu on pomogne! Dosta bih
					ti ljudi nabrojiti mogla, koje su liječnici u grob spravili!</p>
				<p>- Varaš se, draga mamo! Ni ja, ni ti nismo išle u školu, mi ništa ne znamo, a
					liječnici uče se svašta u velikim gradovima, oni ti i mrtve ljude režu i
					paraju.</p>
				<p>- Sram ih bilo, ma kako da im se ne gadi ljudsko tijelo! Marijo, ne govori mi
					toga, jer se odmah sjetim svoga Marka! Dosta sam se oko njega namučila, dosta
					sam ga nagovarala, da je svećenički stališ najbolji, najljepši na ovom svijetu.
					Da, govori i prosi, al već nisu djeca, kako jednom bila! Da me je slušao, ja bih
					sigurno bila spasila dušu, a ovako Bog bi znao, kamo će sa mnom sveti Mihovil na
					sudnji dan. Marku ne bi bilo teško spomenut katkad i moje ime kod crne mise! Oj
					djeca, djeca! On me nije htio slušati, pa eto ti ga sada u Beču, gdje reže mrtve
					ljude! Ma kakova je to škola? Čudim se, da to cesar u svojem mjestu dopušta. Ta
					cijeli valjda grad smrdi! A ne bi bolje bilo, da je plovan ovdje u Lučici? Komu
					li je bolje kod nas negoli gospodinu plovanu? Pop, plovan! Joj, draga Marijo!
					Okreni se dva, tri puta pred oltarom, reci nekoliko puta: Gospodin s vama! pa
					eto ti dvije, tri cvancige u džepu, već kakova je sveta misa. A onda pogrebi,
					vjenčanja, kršćenja, sve to, sve! Pa imaju i plaću od cesara, Bog mu daj svako
					dobro, da, da, plaću; ta tko bi kazao cesaru, da nije plovana, koliko se je
					ljudi rodilo, koliko ih je naraslo, da budu vojnici na njegovim brodovima? O
					znam ja dobro, da drumar Zvane svaki mjesec donese plaću plovanu iz cesarove
					blagajne.</p>
				<p>- Svi ljudi ne mogu biti popi i biskupi - šapne Marija iz sobe. Djevojka,
					gledajuć u blijedo i lijepo Matino lice, bješe čula samo nekoliko majčinih
					riječi.</p>
				<p>- Znam, dušo, no naš Marko lako je to postići mogao. On ima i glas za plovana, ma
					sva bi mu crkva ozvanjala kod velike mise. A propovijedi? Joj, svi bi Lučičani u
					crkvi plakali.</p>
				<p>- Kako to govoriš? Tko ti veli, da bi ga biskup baš u Lučicu bio poslao?</p>
				<p>- Što, dušice!? Ne znaš li, da bi svi Lučičani molbu na biskupa upravili da im ga
					pošalje? Ta i Tomina Marica, Stipova majka, plakala je, kad je čula, da neće
					Marko da bude pop.</p>
				<p>Jela govoraše dalje o svom sinu Marku, koji je tada učio liječništvo u Beču, i o
					sposobnostima njegovima, koje bi ga bile učinile prvim istarskim župnikom.
					Marija nije više slušala, jer se bješe zagledala u bolno i izmučeno mornarevo
					lice.</p>
				<p>- Marijo, što si umukla?</p>
				<p>- Što želiš, majko? - šapnu djevojka.</p>
				<p>- Kako mu je sada? Joj meni, ovo mu se odijelo nikada neće osušiti pri ovoj
					vatri!</p>
				<p>- Majko, govori tiše. Čini se, da laglje diše.</p>
				<p>- Jadni mladić.</p>
				<p>- Da, da, mirnije diše. I lice mu nešto oživljuje. Nadam se, da će doskora
					progovoriti.</p>
				<p>- Dobro, dobro, dušice; no promijeni mu katkad i vodu na glavi.</p>
				<p>- Hoće li otac doći doskora kući?</p>
				<p>- Ne znam, Marijo.</p>
				<p>- A znaš li, kamo je otišao?</p>
				<p>- Išao je da vidi, kako je s onom dvojicom spašenih mornara. Velika ih je nevolja
					snašla! Čuvat će se drugi put! No što koristi to? Tko će proti ovakvu vjetru? -
					Žene umuknu.</p>
				<p>Marija ustavši tiho, približi se k postelji te se nasloni na nju do Matinih nogu.
					Spusti zatim lijepu glavu na dlan desne ruke i zadubi se u žalosne misli.</p>
				<p>Marija bijaše odjevena u crnu suknju, koja joj padaše u teškim i gustim naborima
					niz vitko i puno tijelo. Na milom joj licu vidjela se sjetna zapanjenost i bolna
					tjeskoba. U njenu dušu slijevalo se nešto gorka. Velika tuga nabrala je sve one
					žilice nad dubokim okom, ljuta bol stiskala joj crne obrve, mila i nujna sućut
					prelijevala se cijelim tijelom njezinim. Vrana i glatko počešljana kosa podavaše
					čednu i nježnu dražest smrknutom joj čelu. Sjajne Marijine oči kao začuđene
					počivahu na izmučenom licu ranjenog mladića. Djevojka dragala ga je dugo vremena
					svojim milim pogledima, promatrajuć i razgledajuć sad čelo, sad usta, a sad
					zatvorene oči bolesnikove. Kad osjeti suze na trepavicama, pođe k prozoru i
					zagleda se u more, koje se jošte pjenilo. Vjetar je bio nešto popustio, a dim
					nad morem gdjegdje se rastrgao. Sada se mogahu vidjeti zeleni i smućeni valovi i
					njihova slana voda, što je letjela kao magla preko uzburkane površine. Marija,
					stojeć blizu stakla i zamaglivši ga svojim dahom, otare ga i opet se zagleda u
					more. Kad se stakla iznova zamagliše, na piše ona prstom ime: Mato.</p>
				<p>Marija bješe naučila čitati i pisati od staroga i dobroga župnika. Pazeć kroz
					suze, kojima joj bijahu oči zalivene, kako nestaje slova na staklu, začu uzdah s
					postelje. Okrene se naglo i pođe k bolesniku, Mato opet uzdahnu i, otvoriv
					napola oči, maknu jednu ruku.</p>
				<p>- Želite li štogod? - šapne bojažljivo Marija, dočim joj licem preleti
					radost.</p>
				<p>Mato otvori bolje oči, pogleda bolno djevojku i teško uzdahne.</p>
				<p>- Majko, majko! - zazove Marija tiho.</p>
				<p>- Što je, dušo?</p>
				<p>- Dođi amo; osvijestio se je.</p>
				<p>- Evo me - reče Jela i dotrča u sobu.</p>
				<p>Uzevši Matinu ruku stane tražiti bilo i ne mogavši ga naći zamljaska.</p>
				<p>- Ma gdje je to bilo? Je li štogod rekao, je li se možda maknuo u postelji?</p>
				<p>- Otvorio je oči.</p>
				<p>Jela klimajući nepovjerljivo upita:</p>
				<p>- Čujte, dragi mladiću, hoćete li malko juhe? Jedna ili dvije žlice neće vam
					škoditi. Čujete li? Je li vam štogod bolje? Govorite, jadni čovječe, recite nam,
					što želite, kao da ste u svojoj kući.</p>
				<p>- Majko, on te ne čuje - izlane djevojka bolnim glasom. Žene umukoše. Na Marijinu
					licu vidjela se bol. Bolesnik maknu se zatim, drhtnu lagano, uzdahnu i otvori
					posve oči. Pogledav zapanjeno žene htjede nešto reći, no riječ mu umrije u grlu,
					a iz usta izađe samo slab i nerazumljiv glas.</p>
				<p>Marija ga primi za desnu ruku, te nadvivši se nad postelju i nad njegovo lice,
					upita ga:</p>
				<p>- Kako vam je?</p>
				<p>Mato okrene očima po sobi, pogleda i majku i kćer, pa sklopi lagano
					trepavice.</p>
				<p>- Ne bojte se, dragi! Udarili ste se; neće biti zla, uzdajte se u Boga! - tješila
					ga Jela.</p>
				<p>- Majko, on te ne čuje - uzdahnu opet djevojka.</p>
				<p>Mato pogleda Mariju i nasmiješi joj se, da se tek spaziti mogao bolni mu
					smiješak.</p>
				<p>- Kako vam je? - uze opet Marija, zaokupivši mu lice bolnim pogledom.</p>
				<p>- Čujte me, dragi prijatelju, poslušajte me i uzmite koju žlicu juhe.</p>
				<p>Mato maknu glavom, da neće.</p>
				<p>Marija i Jela rekoše si pogledom: - Neće umrijeti. Jadni Mato, gledajuć u žene
					smućenim, napola ugasnulim okom, teško šapnu:</p>
				<p>- Mornari?</p>
				<p>- Svi su spašeni, svi! - prevari ga Marija.</p>
				<p>- Da svi! - ponovi majka.</p>
				<p>- Svi?</p>
				<p>- Umirite se, dragi prijatelju, ne bojte se, neće biti zla - tješila ga Jela.</p>
				<p>- Gdje sam?</p>
				<p>- Kod Antuna Šabarića - odvrati mu Marija.</p>
				<p>Mato, osmijehnuv se nujno djevojci, izusti:</p>
				<p>- U Lučici?</p>
				<p>- Da, da u Lučici - reknu žena.</p>
				<p>- Moja lađa? - uzdahne Mato.</p>
				<p>- Ne mislite sada na vašu nesreću - odvrati Jela.</p>
				<p>- Da, ne mislite; to je najmanja stvar, kad ste si svi život spasli - govoraše
					Marija.</p>
				<p>- Boli me...</p>
				<p>- Gdje vas boli? - upitaju žene.</p>
				<p>- U glavi.</p>
				<p>- Kamen vas je ranio, vele ljudi - šapne Marija, gledajući ga utješljivo.</p>
				<p>- Može li tko... - ne mogaše Mato doreći.</p>
				<p>- Govorite, dragi govorite. Sve vam hoćemo učiniti po volji - bodrila ga
					Jela.</p>
				<p>- Svećenik... meni je zlo...</p>
				<p>- Smirite se, smirite se! - molila ga Marija.</p>
				<p>- Oh, majko moja! - zastenja Mato.</p>
				<p>- Idem odmah po župnika - reče Jela i pođe u plovaniju, pripovijedajući putem, da
					je Mato Bartolić progovorio.</p>
				<p>Matino lice stalo se vedriti, a srce Marijino osjećalo veliku radost. Mornarove
					oči napuniše se slabim sjajem. Pogleda milo djevojku i tiho izlane:</p>
				<p>- Svi su dakle spašeni?</p>
				<p>- Da, svi, no budite tihi, i vama će Bog dati zdravlje.</p>
				<p>- Oh, majko moja, nisam jučer mislio...</p>
				<p>- Recite, recite, što vam srce želi?</p>
				<p>- Nisam mislio, da će me ona nesreća zadesiti.</p>
				<p>- Bog je tako htio.</p>
				<p>- A tko ste vi, dobra djevojko?</p>
				<p>- Otac mi se zove Antun Šabarić.</p>
				<p>- Poznam ga... Joj meni, joj moja glava! - stenjaše jadni Mato.</p>
				<p>- Strpite se; poslali smo po liječnika.</p>
				<p>- A u Jelenšćicu jeste li već javili?</p>
				<p>- Jesmo; odmah iza nesreće.</p>
				<p>- Dobri ste vi ljudi - uzdahnu Mato i pogleda Mariju zahvalno i milo.</p>
				<p>Marija reče stidljivo:</p>
				<p>- A tko da vam se ne smiluje?</p>
				<p>- Gdje su moji mornari?</p>
				<p>- Kod naših susjeda. Oni su zdravi; prozebli su samo; ta cijelu ste noć bili u
					vodi.</p>
				<p>- Jesmo, jesmo, dobra djevojko.</p>
				<p>- Dosta ste noćas pretrpjeli!</p>
				<p>- Nisam ni slutio...</p>
				<p>- Odmorite se, dragi prijatelju! - zamoli ga Marija, videć, da govori s velikom
					mukom.</p>
				<p>- Kako da vam naplatim?</p>
				<p>- Ne govorite toga! - uze Marija ljubezno.</p>
				<p>- Ne znam, kako sam i živ ostao...</p>
				<p>Uto dođe župnik, stara Jela, muž joj i jošte nekoliko ljudi.</p>
				<p>Župnik približi se k postelji, uzme mornara za ruku i zapita ga:</p>
				<p>- Kako vam je, dragi sinko?</p>
				<p>- Zlo, gospodine, ako Bog ne pomogne - odvrati Mato.</p>
				<p>- Ne očajavajte. Molio sam se Bogu za vas, da vam barem život ostavi, kad ste
					toliku nesreću pretrpjeli. Bog je moju molitvu uslišio, te se nadam, da ćete
					doskora ozdraviti i povratiti se u kuću, gdje ste se rodili.</p>
				<p>- Jadni moji roditelji!</p>
				<p>- Sinko, pokorite se božjoj volji - reče mu župnik, držeć ga za ruku. - Dragi
					sinko, vidim da vam je bolje, no mi svega ne znamo, stoga bi dobro bilo, da se s
					Bogom izmirite.</p>
				<p>- Želio sam, da me posjetite - šaptaše Mato. - Ako mi je suđeno, hoću da umrem
					kao kršćanin.</p>
				<p>- Evo, dragi sinko, donio sam spasitelja k vašem tužnom uzglavlju, da vam dušu
					smiri, osladi ovaj dan, ako li bi morao biti posljednji u vašem životu. Dragi
					sinko, želite li primiti sveta otajstva?</p>
				<p>- Želim, gospodine.</p>
				<p>Ljudi izađu iz sobe, a kad se svrši ispovijed, vratiše se opet, da budu pri sv.
					pričesti. Svi klekoše. Svačije je lice zastrla bol, mnoge oči zalile se suzama.
					Soba bila puna sunčane svjetlosti. Široka, zlatna zraka prelijevala se
					posteljom. U sunčanim tracima sjajile se bijele ruke župnikove, i zlatni kalež,
					i crna kosa ranjenog mornara.</p>
				<p>- Dragi brate, sad se odmorite i obratite vaše misli svevišnjemu. Podnašajte
					strpljivo vašu bol i uzdajte se u božju providnost, koja nije još nikoga
					ostavila, kad se je utekao skrušeno u njezino krilo.</p>
				<p>- Hvala vam, milostivi i dobri gospodine - reče Mato župniku, kad je ovaj izlazio
					iz sobe.</p>
				<p>Teška rana priječila je mornara, te se nije mogao u postelji maknuti. Gledajući
					ljude, zahvaljivaše im pogledom za ljubav i veliku požrtvovnost, koju mu bijahu
					iskazali kod brodoloma. Crno mu oko stalo se sjajiti i sve više otvarati, a
					tražilo je ponajviše premilo lice dobre Marije. Krasna ta djevica pričinjala mu
					se anđelom čuvarom, koji je došao s neba do njegova uzglavlja, da ga utješi i
					srce mu ublaži. Motreć djevojku, pomisli na smrt, a u duši ga nešto zazebe.</p>
				<p>Istog dana u sumrak posjetiše Matu stari župnik, trgovac Tomo Barilović i sin mu
					Stipe. Bijedni Mato mogaše već laglje govoriti. Tješili su ga i sokolili
					govoreći mu, da je mlad i jake naravi, i da će, ako Bog da, za kratko vrijeme
					ustati i ozdraviti.</p>
				<p>Mato i Stipe poznavahu se od viđenja. Više puta bjehu se već vidjeli na obali
					riječke luke.</p>
				<p>Spašeni mornari su svom silom htjeli, da posjete jošte iste večeri svoga
					ranjenoga gospodara, no to im ne dozvoliše ljudi, kod kojih bijahu nastanjeni,
					bojeć se, da im onako iskidanim ne nahudi zima i vjetar.</p>
				<p>Bilo je negdje oko Zdravemarije, kad začuše ljudi, koji su se desili u
					bolesnikovoj sobi, da je netko u kuhinju došao. Čulo se šaputanje Jele, koja
					kuhaše večeru, i jecanje nepoznata glasa. Bijahu to Matini roditelji. Jela ih je
					molila, neka ostanu malko u kuhinji, da se tu umire, jer da bi se Mato uzrujao
					videći njihove suze, a to da bi mu moglo naškoditi onako obnemoglu i slabu.</p>
				<p>- Majko! - uzdahnu Mato bolno, raspoznavši glasove. Ljudi se u sobi pogledaše.
					Župnik otvori vrata. Starac i starica uniđu i nijemo se zagledaju u
					postelju.</p>
				<p>- Mato, sine, rano moja! - zaplaka majka mu Josipa, primivši ga za ruke.</p>
				<p>- Nesreća... ne plačite, majko! Što vam koristi naricati! Nije moja
					krivnja...</p>
				<p>- Ah, ljubljeni Mato, nije ti majka ni slutila ovaj crni dan! - zalomi starica
					rukama.</p>
				<p>- Majko, bolje mi je sada; danas ujutro mislio sam, da ću umrijeti i da te već
					neću vidjeti.</p>
				<p>- Mato, dragi Mato, što te je to snašlo - pitaše ga jecajući otac Andro, koji je
					bio skoro sav svoj život mornarom. Pod stare dane bješe kupio lađu svomu sinu, i
					s ono malo glavnice, što mu je preostalo, počeo je trgovati vinom, uljem i
					drvima.</p>
				<p>- Ostavite ga na miru, ljudi božji! Ta vidite i sami, da govori teškom mukom -
					reče Stipe, komu su se sjale suze u očima. - Što da ga žalostite! - nastavljaše
					trgovac - umirite se, nije to ni prva ni zadnja nesreća na ovom svijetu. Svaka
					se škoda dade nadoknaditi! Mato je mlad, pa kad ozdravi, neka radi i štedi, a za
					lađu, to nam je najmanje! Razbila se, nema je više, no u šumama raste još
					hrastovina!</p>
				<p>- Lako, lako za sve, samo da nam ozdravi - kukaše Matina majka.</p>
				<p>- Ne gubite uzdanja u Boga! U božjim je rukama život svih nas. Ljudi, utješite se
					i podnašajte strpljivo teški udarac koji vas je snašao - govoraše župnik.</p>
				<p>- Joj meni, ah nesretni dane! Koliko sam se namučio, koliko sam pretrpio jada,
					dok sam si nešto privrijedio. Svi moji žuljevi, sve je sada u moru zakopano! -
					tužio se Andro.</p>
				<p>- Ta budite čovjek! Tako ne govore ni žene u Lučici! Kad su ljudi spašeni, lađa
					kao da se i nije razbila - mahnu objema rukama stari trgovac Tomo.</p>
				<p>U sobi visila je o zidu malena uljena svjetiljka. Slaba svjetlost mirna plamena
					padala je na blijedo lice Matino i na bijele rupce, kojima bijaše povezana
					glava. U istoj svjetlosti vidjelo se je pol lica župnikova, gornji dio tijela
					Stipina, nešto rumenih Tominih obraza i cijeli vitki Marijin stas, do prozora, u
					polusjeni. Majka Matina, prikrivši si lice rukama, bila se tako naslonila na
					tužno uzglavlje. Starica tiho plakaše. Sijede kose njezine pognute joj glave
					sjale su se kao srebrne niti na žutom svjetlu. Otac mu stajaše kraj visoke
					postelje srvan od ljute boli. Debela suza treptjela mu je na naboru stare kože
					ispod oka. Marija, stojeći u praznini prozora, gledaše u more. Mjesec pomaljao
					se nad Cresom i srebrenio skorup morski. Blijedi mu sjaj oblio i mažuranu i
					bosiljak i premilo lice krasne djevojke. Na tom sjetnom sjaju, koji probijaše
					malko zamagljena stakla, blistao se biser, koji joj bijaše zalio rajske oči.</p>
				<p>- Dobro je, Mato, da si se namjerio na ovakve ljude! - uze otac nakon duge
					stanke, gledajući u crne sinovljeve oči, koje bijahu uprte u prozor, gdje je
					stajala Marija.</p>
				<p>- Da, da, na dobre sam se ljude namjerio. Ne znam, kada i kako - da im se
					odužim.</p>
				<p>- Da li te boli rana? Kaži mi, sinko, reci svojoj majci.</p>
				<p>- Sada me ne boli.</p>
				<p>- Hoćeš li, da ti ranu operem, da ti promijenim vodu?</p>
				<p>- Ne treba, majko. Kći Antunova povezala me malo prije, negoli si ti došla - reče
					Mato tiho i pogleda milo u mjesecom rasvijetljeni prozor i u nježno svedeno
					tjeme crne glavice.</p>
				<p>- Mato, zašto se nisi čuvao? Zašto si se odvezao iz luke onakvim vjetrom? -
					pitaše ga zabrinuta majka.</p>
				<p>- Kad smo iz luke odjedrili, bilo je malo vjetra. Nismo se mogli spasiti,
					strašan... - ne doreče Mato, jer mu prekinu župnik besjedu, govoreći:</p>
				<p>- Kazat će vam, kako je bilo, kad se malko oporavi, no sada ga nemojte
					mučiti.</p>
				<p>- Sve, sve već znamo - klimaše otac. - Dječak, što nam je donio crne glase, kazao
					nam sve putem od Jelenšćice do Lučice.</p>
				<p>Već je bila noć, kad su otišli ljudi iz Šabarićeve kuće. Mato, ostavši sam sa
					svojim roditeljima, tješio ih, al oni kukahu i naricahu. Jela i Marija dolažahu
					svaki čas u sobu, gdje prirediše na brzu ruku postelje za starce iz Jelenšćice.
					Obavivši svojoj posao, ostadoše žene još nekoliko vremena, a onda pođoše da
					legnu.</p>
				<p>Kad je Marija nazvala svima laku noć, Matini se i njezini pogledi susretoše.
					Mladić, onako nevoljan, i obnemogao s teške rane, nasmiješio se djevojci
					povjerljivo i zahvalno, pogledav ju milo i bolno. Njegovo crno oko cijelu je noć
					pred njom lebdjelo, dragajuć ju i milujuć.</p>
				<p>Tako prođe taj tužni dan, koji bješe uzrujao malu Lučicu. Sutradan bio se utišao
					silni vjetar, debeli valovi bili su se malko slegli.</p>
				<p>Mato bijaše prospavao dobar dio noći, a kad se probudi, bude vedriji i osjeti, da
					je gladan. U kući sve se obradova, videć ga onako snom okrijepljena. Oko desete
					ure dođe u Lučicu kotarski liječnik. Izvidiv ranu izjavi, da će Mato doskora
					ozdraviti, ako se bude čuvao i mirno u postelji ležao. Dok je liječnik
					pregledavao i povezivao ranu, klimaše stara Jela nepovjerljivo.</p>
				<p>- Marijo, jesi li čula, što je sve naklapao? - upita Jela kćer si u kuhinji, kad
					je već liječnik otišao s trgovcem Stipom, koji ga je dopratio. - Da, da, ako
					umre Mato, reći će on: »Ej, nije se čuvao, nije mirovao, nije radio kako sam mu
					ja naložio«, ako pak preboli, reći ćeš ti, da ga je on spasio. Oh, djeco, djeco!
					U mojoj mladosti nismo ni znali za liječnika, ni za njihove gadne i smradne
					vodurine, pa smo bili i bez njih zdravi. Još bi se laglje obrnula, kad mijeh
					zasvira, da, laglje od koje tvoje vršnjakinje. A znaš zašto? Jer me se nikada
					nije dotakla liječnikova ruka - svrši Jela, te pridignuvši i raširivši po strani
					suknju, okrene se dva, tri puta po kuhinji, kao da pleše narodni ples.</p>
				<p>Dan iza brodoloma dođoše k Mati i njegovi spašeni mornari Menego i Pero. Mornari
					stadoše sada pripovijedati nesreću, koja ih bješe stigla. Roditelji Matovi
					slušahu i zgražahu se.</p>
				<p>- Menego, Pero, čujte, ja vam ne mogu razumjeti, kako smo se spasili - govoraše
					tiho Mato.</p>
				<p>- Čudo, čudo! - usklikne Pero.</p>
				<p>- Pod onim klisurama! Ja ne znam, koji nam se je svetac smilovao! - mahaše rukama
					Menego.</p>
				<p>- Sam sveti Nikola, hvala i čast mu budi, uhvatio lađu za provu (prednji dio) i
					zavukao nas među one stijene i greben - tvrdio je Pero.</p>
				<p>- A kada polazite u Jelenšćicu? - upita mornare, gledajući ih radosno, kao da im
					želi reći: I ja ću doskora za vama doći!</p>
				<p>- Idemo danas, ta što da ovdje radimo? Nama je dobro, a nadamo se, da ćete i vi
					doskora ustati - odvrati Pero.</p>
				<p>- Zabranio mi liječnik, da se dižem iz postelje. Vi možete u Jelenšćicu zajedno s
					ocem; uza me ostat će majka.</p>
				<p>- Da, dragi sinko, ići ću s njima. Ti znaš, koliko imamo posla kod kuće. Dosta
					je, da otiđemo odavle pod večer.</p>
				<p>- Dobro - reče mornar Menego, malen i mršav čovjek. - Ja i Pero ne smijemo se
					udaljiti do noći iz Lučice.</p>
				<p>- Zašto? - upita Mato.</p>
				<p>- Pozvao nas je načelnik ove općine, da dođemo danas poslije podne k njemu -
					odvrati Pero.</p>
				<p>- Pa idite. Ja znam, zašto vas pozivlje; hoće da vas ispita i onda piše na
					oblast, da se je u njegovoj općini lađa razbila, i da su nam ovi ljudi spasili
					život. Kažite mu golu istinu, ispripovijedajte mu sve redom - reče im
					gospodar.</p>
				<p>Pero i Menego pođu k načelniku i nađu u njegovoj pisarni tri domaća čovjeka. Ovi
					bjehu došli, da kažu, što se zbilo na klisurinama, i kako su Lučičani mornare
					spasili. Ta trojica domaćih ljudi bijahu jedini prijatelji, koje je imao
					načelnik u Lučici. Načelnik Ermano Murelli bješe se doselio u Lučicu pred mnogo
					godina.</p>
				<p>Kad mornari uđoše u polutamnu sobu, ponudi im načelnik da sjednu. Pero i Menego,
					ogledavajuć se bojažljivo, sjedoše na stare i rasklimane stolice. U sobi bijaše
					sijaset razbacanih papira te požućelih i zaprašenih novina. U tom neredu
					razvalio se na širokom naslonjaču načelnik, pa se smiješio i smiješio mornarima,
					koji ga ispod oka pogledahu želeći, da čim prije budu gotovi.</p>
				<p>Načelnikova žena Anastazija i kći joj Ida donesoše na velikim tanjurima natučenih
					oraha i narezana kruha i dvije boce crna vina. Načelnik natoči čaše i ponudi
					ljudima.</p>
				<p>- No, no, hajde popijte kupicu vina, a onda ćemo na posao!</p>
				<p>Govorio je ljubazno, slatko i smiješeći se po svom običaju, kao uvijek. Lice bilo
					mu okruglo i rumeno, kratki i debeli brci micahu mu se kao i gornja usna, kad bi
					govorio. Načelnik je bio mlađi od žene si Anastazije.</p>
				<p>- Kako se zovete? - upita mršava i visoka Anastazija Menega.</p>
				<p>- Menego Pačić.</p>
				<p>- A vi, dragi prijatelju?</p>
				<p>- Ja?</p>
				<p>- Da, da, vi! - ponovi Anastazija, gledajuć mu u lice svojim malim i od upale
					crvenim očima.</p>
				<p>- Ja se zovem Pero Streha - odgovori mornar, zureć u mršavo lice
					Anastazijino.</p>
				<p>- Vi ste obojica iz Jelenšćice? - nastavi načelnik.</p>
				<p>- Da, obojica - odvrnuše u isti mah mornari.</p>
				<p>- Tako, tako, no ispijte još jednu čašicu. Ido, natoči im; ovakva ne piju svaki
					dan! - smiješio se Murelli vukuć prsluk na svoj veliki trbuh, koji mu je tako
					reći počivao na debelim i kratkim nogama.</p>
				<p>- Uzmite i komad kruha, ne sramite se; kao da ste u svojoj kući - bodrila ih je
					gazdarica, sileć se da joj bude prijazno njeno crnomanjasto i nešto žutkasto
					lice. Njezini obrazi bili su posve izmreškani gustim naborima, a sijede dlake
					dviju bradavica, što su bile među tim naborima, sjećahu te kakve blatne i
					tamnožutkaste kaljuže, iz koje vire repovi raca, koje su uronile glavom u vodu,
					burkajuć površinu.</p>
				<p>- Recite mi, dragi Streha, kad ste otišli iz Rijeke i gdje vas je bura zahvatila?
					Recite mi sve, onako kako najbolje znate.</p>
				<p>- Hoću, hoću - odvrati Menego.</p>
				<p>- Hajde, recite dakle vi. Ja sam pitao prijatelja Strehu. Uostalom, ništa zato -
					reče načelnik.</p>
				<p>- Šuti, Menego, gospodin je načelnik mene pitao; no ako baš hoćeš, da ti govoriš,
					slobodno ti od mene - uze Streha.</p>
				<p>- To je sve isto! - slegnu Menego ramenima.</p>
				<p>- Dakako, da je sve isto - kimnu mali Streha, gladeć si glavu.</p>
				<p>- Hajde, hajde, dragi prijatelji, jedan ili drugi; ne marim, tko govori. To je
					sve isto! - mahnu rukama debeli načelnik.</p>
				<p>- Ma to i ja velim! - potvrdi Streha.</p>
				<p>- Što velite vi, dragi prijatelju? - upita Anastazija.</p>
				<p>- On veli, da je njemu sve jednako, pripovijeda li on ili ja - razjasni
					Menego.</p>
				<p>- Pa naravno, da je sve isto! - razljuti se malko načelnik.</p>
				<p>- Ma i ja to velim! - uskliknuše u jedan mah Streha i Menego.</p>
				<p>Ida, kći načelnika, djevojka kojih trideset godina, dodade piskutljivim
					glasom:</p>
				<p>- Ta ne uplitajte se jedan drugome u riječ!</p>
				<p>- Šuti, beno! - ukori je ljutito majka. - Ako i ti počneš, onda nećemo do sutra
					na kraj izaći.</p>
				<p>Idu to uvrijedi. Pocrvenjevši u blijedom licu, ustade i izađe šepajući iz sobe.
					Ida bijaše vrlo slična svojoj majci.</p>
				<p>Ono troje Lučičana sjedilo je i mirno pušilo, pijuckajući vino i mljaskajuć ga u
					ustima.</p>
				<p>Anastazija bila je ljuta, što se uzalud trsila, da svede u ljubazan posmijeh
					mršava usta, što joj otkrivahu krezube čeljusti. Nabori na njezinu licu burkahu
					se, sve sijede dlake bradavice micahu se kao repovi raca nad blatnom barom.</p>
				<p>- No, govorite već jednom jedan ili drugi! Kazujte vi! - mahnu Anastazija rukom
					prema Menegu.</p>
				<p>- Bilo je pol noći, kad smo se odvezli - uze Menego.</p>
				<p>- Tako, da, negdje oko pol noći - upade mu u riječ Streha. - Jadrili smo u krmu,
					sjedeć do kormila, razgovarajuć i pušeć.</p>
				<p>- Ja nisam pušio; pala mi lula u more - potuži se Menego.</p>
				<p>- Ta do vraga, manite se vaše lule! - zavika načelnik ljutito.</p>
				<p>- Da se ja manem? A gdje mi je? - čudio se Menego.</p>
				<p>- Da, onda smo jadrili, al da je Menego htio pušiti, dao bi mu bio lulu gospodar
					Mato - tvrdio je Streha.</p>
				<p>- Uf! - uzdahnu Anastazija od gnjeva. - Ta poludjeti bi morao čovjek kraj ovakve
					magaradi!</p>
				<p>- Bog neka vam oprosti, gospođo! Ružna je ta bolest. I mi imamo jednu ženu u
					Jelenšćici... - ne doreče Menego, jer mu prekinu riječ načelnik:</p>
				<p>- Ta ostavite ženu na miru! Briga mene, da li je koja u Jelenšćici poludjela.</p>
				<p>- Jest, poludjela! Pripovijedao mi je pred malo dana općinski sluga, da će ju
					uzeti u bolnicu u Trst - reče Streha.</p>
				<p>- Ali molim vas, da već jednom počnete! Vi ste dakle u krmi jadrili - srdio se
					načelnik.</p>
				<p>- Da, mi smo jadrili i jadrili, a onda začuli, da nam vjetar po krmi šumi.
					Prekrižismo se, spustismo jadro...</p>
				<p>- A bura izasu se na nas kao iz vreće - prihvati Menego.</p>
				<p>- Oganj od vjetra! - kliknu Streha.</p>
				<p>- Ne vidiš prsta pred nosom, puca ti more u oči, mrzlo kao led. Sve dim okolo
					nas. Dignemo komad jadra, pa nek svira, nek nas goni bura, kamo joj volja...</p>
				<p>- Joj meni, ali je zviždjela i grmjela, kao da nije sto godina duvala - prekine
					ga Streha i upita načelnika: - Molim vas, vi ste više od nas učili, recite nam,
					što ono puše?</p>
				<p>- Ostavimo to za sada! - zareži Anastazija.</p>
				<p>Mornari plaho ju pogledaše. Streha nastavi:</p>
				<p>- Vjetar biva svakim časom silniji, valovi valjaju se kao gore, ma kao da jadrimo
					iz Nevajorka u Jibraltar. Lađa skače, koprca se kao da se najela otrovnih
					gljiva. Bacismo zatim sidro u more, pa vuci te vuci, jer da dođemo na kraj za
					tmine ne bi se bili ni prekrižili, a more bi nas bilo progutalo. Kad se
					razdanilo, a mišljasmo, da već sunce nikada neće granuti, opazismo pred sobom u
					dimu silne klisurine. Što se onda dogodilo, to znaju u Lučici i djeca.</p>
				<p>- Da nije mene bilo, da nisam ja zapovijedao ljudima, da, ja, moja žena, da nije
					nas u Lučici, da nismo mi naučili ljude na red, na požrtvovnost i na posluh, vi
					bi ste se utopili - tvrdio je načelnik.</p>
				<p>Mornari gledahu zahvalnim pogledom, a ona trojica domaćih ljudi povlađivahu mu,
					klimajući glavom.</p>
				<p>Načelnik napisa sada opširno izvješće i pročita ga mornarima.</p>
				<p>- Je l' te, dragi prijatelji, vi vidite, da sam istinu napisao?</p>
				<p>- Pa zašto da lažete? Jest, baš tako je s nama na moru bilo; no da li je tako
					bilo i na klisurinama u Lučici, toga mi ne možemo znati - primijeti Streha.</p>
				<p>- Evo vam ovdje ljudi, koji su najviše pripomogli, da ste živi; oni vam mogu
					posvjedočiti - uze načelnik.</p>
				<p>- I priseći - izjave u jedan mah ona trojica.</p>
				<p>- Mi vam vjerujemo sve, no na jednom mjestu niste pravo napisali - opazi
					Menego.</p>
				<p>- Tako? A gdje to, dragi prijatelju? - nasmiješi mu se načelnik.</p>
				<p>- Vi pišete onoj gospodi kod suda, da Mato, naš gospodar, ne može te hartije
					potpisati, jer da je smrtno ranjen, da ne može ni govoriti i da se očekuje
					svakim časom njegova smrt. Sve to nije istina, jer će Mato doskora ozdraviti -
					tvrdio je Streha.</p>
				<p>- A zna li Mato čitati i pisati? - upita načelnik slatko i ljubazno.</p>
				<p>- Dakako da znade - potvrdiše Pero i Menego.</p>
				<p>- Tako, tako, on dakle znade pisati, a vi, umijete li i vi pisati? - smiješio se
					opet načelnik.</p>
				<p>- Znam vraga! - fijuknu Menego.</p>
				<p>- To je za gospodu! - mahnu rukama Streha.</p>
				<p>- Vaši križevi i potpisi ovih ljudi bit će dosta; da, da, znam ja zakone, imam ih
					evo ovdje - hvalio se Murelli, pokazav im mali prst.</p>
				<p>- E, ako vi ne znate tko da znade - prihvati Menego, čudeć se načelniku i
					razgledavajuć zaprašene i po sobi rastresene papire.</p>
				<p>- A jeste li vidjeli, kad smo lađu razbili? Ružna li mora, ma sve je hukalo!
					Jeste li vidjeli, kako su nas izvukli na kuk, kao vrećetine - smijao se
					Menego.</p>
				<p>Načelnik mu se nasmjehnu, kao da hoće reći: Ta naravno da sam vidio!</p>
				<p>Mornari načiniše križ pod izvješćem, a pismeni načelnikovi prijatelji potpisaše
					se kao svjedoci.</p>
				<p>Malo zatim isprati načelnik mornare do kućnog praga. Pozdraviv ih još jednom
					vrati se u sobu, taruć si veselo ruke i lagano skakutajuć.</p>
				<p>- Misliš? - upita žena, rastežuć slovke i gledajuć mu živo u oči.</p>
				<p>- Nema dvojbe, mila Anastazijo! - odvrati joj njezin Ermano, smiješeć se kiselo i
					škiljeć joj u narovano lice.</p>
				<p>Prijatelji načelnikovi dugo su vremena pili u općinskoj pisarni, šuteć i pušeć iz
					malih lulica. Lučičani nisu dobrim okom pazili te ljude, koji su puhali u
					Murellijevu tikvu svakom prilikom.</p>
				<p>- Onaj lihvar Stipe ili opet župnik mogli bi mi ipak pomrsiti račune - šapnu
					Ermano u uho svojoj ženi.</p>
				<p>- Ne brbljaj, beno, već gledaj, da ovi ljudi izađu iz kuće. Popit će nam cijelu
					bačvu! Što da nam vino po kući razlijevaju! - odvrati mu Anastazija tiho.</p>
				<p>Istog dana navečer pođu Menego, Streha i Matin otac u Jelenšćicu. Otac poljubiv
					si sina otre si nekoliko suza u nadi, da će se doskora s njim kod kuće
					sastati.</p>
				<p>Dva dana poslije brodoloma, rano ujutro, bane u kuću Antonio. Jela opazivši ga
					prestraši se, videć ga onako poderana, blijeda i raskuštrana.</p>
				<p>- Antonio, gdje si zaboga bio? Koji su te jadi snašli?</p>
				<p>- Našao sam utopljena dječaka.</p>
				<p>- Što!</p>
				<p>- Da, našao sam ga.</p>
				<p>- A gdje si ga našao?</p>
				<p>- More ga je izbacilo na pijesak.</p>
				<p>- Pa što si s njim učinio?</p>
				<p>- Odnio sam ga na groblje.</p>
				<p>Antonio uniđe u sobu. Svi se presenetiše. On pogleda Mariju i htjede da iziđe, no
					djevojka ga zaustavi govoreć mu:</p>
				<p>- Što je s tobom, Antonio? Svuda smo te tražili.</p>
				<p>- I ja sam tražio i našao sam ga - odvrati on trpko.</p>
				<p>Kad Mato začu, da se dječak utopio i da je Antonio njegovo tijelo našao, suze mu
					navriješe na oči, te reče:</p>
				<p>- On se dakle utopio, a svi ste mi rekli, da je odmah poslije brodoloma otišao u
					Jelenšćicu.</p>
				<p>- Vama je bilo odveć zlo jučer i prekjučer, pa nismo htjeli, da vas rastužimo -
					ispriča se nato Marija.</p>
				<p>Antonio gledaše u Matu začuđeno, kao ljutito, kao da mu je zaviđao, što je ležao
					u onom toplom krevetu i što ga je Marija dvorila.</p>
				<p>Djevojka reče Antoniju:</p>
				<p>- Čuješ, tebi nije dobro; ti dršćeš od zime.</p>
				<p>Antonio pogleda ju plaho i pođe u kuhinju do ognjišta, gdje se bijahu već
					razgorjele debele cjepanice.</p>
				<p>Prošlo nekoliko sati, i sva je Lučica saznala, da je lešina utopljenika nahoda na
					groblju. Desetero seoske djece skupilo se oko crkvice na groblju. Odrasliji nisu
					htjeli da pogledaju u kućicu kroz prozorčić, već dizahu na svoja ramena mlađe.
					Dječaci gledahu hladnokrvno mrtvoga nahoda, koji je ležao na nosilima, i
					pripovijedahu odraslijima, kakovo mu je lice, kakve su mu ruke, i kako mu je
					čelo razbijeno.</p>
				<p>Nahod bi pokopan.</p>
				<p>Do otvorenog groba, na crnoj i vlažnoj zemlji, u kojoj se vidio po koji komad
					čovječjih kosti, ležao je nahod u siromašnom bijelom lijesu. Sakupilo se
					nekoliko ljudi, većim dijelom žena. Svi su klečali i tiho odgovarali na
					župnikovu molitvu. Vjetar je tresao požućelom travom na humcima i uvijao golim
					granama starovjeke lipe, izrasle pred crkvicom što se bijeli posred groblja. Kad
					spustiše lijes u duboki i mračni grob, i kad udariše muklo prve grude u daske,
					nije se čulo tuj naricanja ni bolna jecanja. Seoska djeca gledahu zapanjeno u
					grob i župnika, kome su se izvinule suze na oči.</p>
				<p>Iza crkvice, odaljen od ostaloga svijeta, čučio je Antonio i plakao...</p>
				<p>Prošlo je nekoliko dana, a Mato se lijepo oporavio. Njegova majka, Jela i Marija
					bile su zabrinute i danju i noću, i odviše se vrtjele oko njegove postelje,
					pitajuć ga, da li mu srce štogod želi. Mato zahvaljivaše na tolikoj brizi i
					ispričavaše se tuđoj obitelji, koja ga je pazila kao svoga.</p>
				<p>Marija šivala bi ili plela u sobici, dok bi se Mato razgovarao sa svojom majkom.
					Njihovi pogledi susretali bi se vrlo često. Djevojka porumenjela bi stidljivo,
					pa bi se onda zagledala u tlo ili u svoju radnju. Mati bilo je najmilije, kad bi
					ga dvorila prekrasna Marija. Njene lijepe i punane ruke često bi se dotakle
					njegova lica, a to bi mu godilo i srce razblaživalo. Njezin zvonki i srdačni
					glas i turobni joj tek zamjetljivi smiješak, koji bi se samo katkad pomolio u
					kutovima rumenih usta, sve ga je to opajalo nekom nepoznatom radosti i nekim
					tihim blaženstvom, te mu je podavalo jakost, da podnosi strpljivije svoje boli.
					On se rajio, on se božio u njenom crnom oku, njegova se duša utapljala u bajnim
					dubljinama one sjajne zjenice; na sve je boli zaboravljao, osjećajuć po svom
					licu onaj tajnoviti i nježni dodir, ono milo draganje njezinog nevinoga i
					rajskoga pogleda...</p>
				<p>Nakon dva tjedna bolovanja poče Mato ustajati, no iz sobe nije izlazio. Bivaše
					svakim danom veseliji, a isto tako i Marija i majka mu. Čim se oporavi, stane
					pripovijedati, kako će si sagraditi novu lađu i kako se ne boji mora. Mjesec
					dana prođe, a Mato se toliko ojača, da je mogao poći u Jelenšćicu. Teško mu je
					bilo pri srcu, kad je vidio, da mu je ostaviti Šabarićevu kuću i onu sobicu, u
					kojoj je toliko pretrpio, i u kojoj su mu iskazali najveću ljubav i neizrecivu
					požrtvovnost.</p>
				<p>Mato nije smogao riječi, da se zahvali Jeli i Mariji, kad se s njima
					opraštaše.</p>
				<p>- Kad posve ozdravite, posjetite nas. Nije Lučica preko svijeta - govorila mu
					Jela.</p>
				<p>I majka Matina i otac mu Andro, koji bješe po nj došao, zahvaljivahu ljudima na
					ljubavi i na svakoj dobroti.</p>
				<p>Mato gledajuć u crne i vlažne oči Marijine i stištuć njezinu ruku, koja mu bješe
					toliko puta isprala i povezala ranu, izusti dršćućim glasom: - Marijo, ja vas
					neću nikada zaboraviti.</p>
				<p>Krasnu djevojku obli rumen po vratu i po licu, te si kradomice otre suze
					sreće...</p>
				<p>Prošla je zima. Pet je već mjeseci, što se lađa u Sadrišću razbila. U Lučici
					skupilo se mnogo gospode iz obližnjih gradića. Načelnik Ermano Murelli slavi
					rijetko slavlje. Za njegovu veliku požrtvovnost pri onom brodolomu u Sadrišću
					nagradilo ga zlatnim križićem.</p>
				<p>Srčuć crnu kavu i pušeć dosta skupu smotku, reče Isidor Maletti, načelnik
					Jelenšćice, načelniku Lučice:</p>
				<p>- Čuj, Murelli, to je morao biti divan prizor, taj brodolom pod tvojim
					klisurama.</p>
				<p>- I ja mislim - odvrati Murelli, načelnik Lučice - i ja mislim, da je to bio
					zanimljiv prizor. Vjeruj mi, da vrlo žalim, što me onoga dana nije bilo u
					Lučici. Tek sutradan vratio sam se iz Trsta, gdje sam bio pohodio rodbinu.</p>
			</div>
			<div type="chapter">
				<head>III.</head>
				<p>Pol sata od Lučice prema sjeveru vijuga se među bregovima »Crni potok«, spuštajuć
					se tamo k morskoj obali. Bokovi njegova korita jesu povisoke i vodom izlizane
					stijene. Nedaleko od obale slijedi slap za slapom, korito biva dublje i šire, a
					napokon pada na dugačak pijesak, koji zovu ljudi »stupovima«. Taj pijesak bit će
					dug kojih sto koračaja. Nad pijeskom strši grebenast kuk, što se pruža u more
					kao visok rt. Kad potokom nahrupi voda, dovalja na niski pijesak zemlje i gruha,
					no valovi juga sve isperu, čim nastane suša. Valovi, razlijevajuć se pijeskom,
					valjaju po njem kamenje, guraju ga prema kuku, vuku ga za sobom, kad uzmiču, a
					kamenje taruć se biva sve manje, dok ga napokon more zaobli, izbijeli i izgladi.
					Čim bliže moru, tim su krugljice manje. Pijesak se spušta lagano u vodu. Deset
					koračaja od kraja, a voda nije ti ni do vrata. Pješčaci bijeli su kao snijeg,
					sjaje se, kad u njih sunce pripeče. I morsko dno bijeli se blizu kraja, dočim se
					malo podalje tanki mulj zeleni, prelazeć u sivkastu boju. Dno biva onda
					tamnozeleno od maha, koji je tuj obrastao kamenje, debelo kao čovječja glava, i
					od morskih bilina, što rastu među tim kamenjem, gibljeć se tek zamjetljivo. Kad
					je tišina, more je tako mirno i tako prozirno i ustaljeno, da ti se čini
					najčišćim kristalom, pa bi skoro povjerovao, da je pred tobom suho dno, kad ne
					bi vidio onu svijetlu srebrnu crtu, gdje se voda s krajem ljubi. Dalje od maha
					iščezava dno, a pučina biva sve tamnija, dok se napokon ne prelije u onu modru i
					svijetlu boju, što nam oko začarava, što nam puni grudi slatkim čeznućem i
					snatrivim žudnjama. Pijesak »Stupova« dulji se od zapada k istoku. Na istočnoj
					mu strani viri iz mora glatka stijena, velika kao kakav omanji stol. Kad je
					plima, bit će za jednu stopu nad površinom. Stijena odaljena je od kraja do tri
					koraka, a more okolo nje neće biti ma ni do koljena odraslu čovjeku. Na toj
					glatkoj stijeni žene peru rublje kad je u Lučici oskudica vode i kad presahne u
					pučevima potoka.</p>
				<p>Jednoga dana koncem mjeseca srpnja prala je rublje krasna Marija, kći mornara
					Šabarića, na onoj glatkoj stijeni. Sunce upiraše cijeli dan svoje žarke trake u
					pijesak na prisoju. Upaljeni zrak titraše nad golom i kršnom obalom kao tanka i
					providna maglica. Pred Marijom prostrlo se tiho i neizmjerno more, ljubeć se s
					nebom u silnoj daljini sjajnoga obzorja. Glatka površina kao da je stopljena s
					plavetnim nebom: Obale istarske, obale otoka i manjih ostrva, vrleti i šumice,
					bijele crkvice po bregovima, siva seoca i mrki gradići i odvojene kuće seoske,
					sve se to ogledavaše u modrim dubinama podvostručujući se tiho i očarano. Sunce
					bješe se već nagnulo k zapadu. Sjene klisurâ padahu u more, a sjene smreka i
					grebenâ duljahu se po kuku, kao šiljaste ljage, kao rastrgane krpetine. Zlatne
					zrake, sunuvši kroz uvalu potokom rastavljenih bregova i kroz vrleti, ožarile su
					pijesak i oblile žeženim zlatom lijepu djevojku. Marija, stojeći u vodi, bješe
					se pognula nad stijenu, gdje ispiraše rubeninu.</p>
				<p>Bistar zrak, sjaj zapadajućeg sunca, miris vode, vonj kuša i omorike, topao dah
					raspaljenih pećina, sav taj bajni čar ljetnoga južnoga dana, sve to okružuje
					krasnu, mladu i zdravu djevojku.</p>
				<p>Udarci njezine perače prekidaju tu velebnu tišinu, ozvanjajući u dragama i
					odbijajući se od litica.</p>
				<p>Marija pridigla si lako ljetno modro odijelo skoro do koljena, privezala ga oko
					tankoga i gipkoga pasa. More joj je preko članaka, a površina kao da se srebreni
					okolo njenih bjeloputih i oblih nogu. U prozirnoj vodi čine ti se njene nožice
					posve malene. Život odijela, što ju stiskaše sve do pasa, bješe bacila na
					pijesak. Sad je slobodnija u kretu, sad joj ide pranje od ruke; košulja, što se
					do pasa bijeli, ne priječi je u poslu. Gole, čvrste i bijele ruke umaču rublje u
					more, ožimaju ga, tuku po njemu peračom, a na žarkom suncu cakle se sitne i
					guste kapljice znoja, po glatkom i jakom vratu i po nježnom zatiljku među
					kratkim, crnim i mekanim kosama. Kad se pridigne, kad se osovi njeno čilo i
					vitko tijelo, da malko odahne, pogledava ona svojim velikim i bezazlenim okom u
					tiho more, u pozlaćeno zelenilo creskih šumica i u mala ostrva, što se gube u
					modro-rumenkastoj daljini. Njenu oku pričinja se, da se šiljasti rtovi onih
					ostrvaca i ne tiču morske površine. Mariji usta napola su otvorena, njihovo
					rumenilo življe je od rumenila uznojenih obraza. Marija se bješe na nešto
					zamislila gledajuć u more. Oblak sjete prikrio je na časak njezino lice, no
					uzdahnuvši zatim i mahnuvši rukom nasmiješila se bila povjerljivo varavoj
					površini...</p>
				<p>U onom toplom zraku, među onim sivim grebenima, u onom prozirnom moru, u cijeloj
					onoj slici tužna i samotna predjela bijaše Marija najdivnija točka. Njezino
					rascvjetano, gipko i slikovito tijelo, blijesak sreće na prekrasnom joj licu,
					snježna put i sjajna kosa, bujne joj grudi i sav onaj nježni sklad čarobnih uda,
					sve to bijaše tako milo, tako zdravo i tako puno života i tako dražesno.</p>
				<p>Kad bješe gotova, izađe Marija iz mora, hodajuć oprezno po pijesku. Sunce već
					zapalo na pijesku. Kad počne sakupljati rublje, što ga bješe razgrnula po
					kamenju, da ga osuši, začu, kako se je skotrljalo u more nekoliko kamena.
					Pogleda obalom i opazi čovjeka, gdje se penje pod klisurama, nad samim
					morem.</p>
				<p>- Antonio, jesi l' ti? - poviče Marija, čudeći se i snebivajući.</p>
				<p>- Jesam - odvrati Antonio.</p>
				<p>- A kud se to penješ? Ta sašao si s uma! - korila ga djevojka.</p>
				<p>- Ne bojte se, neću ja pasti u more.</p>
				<p>- A gdje si bio.</p>
				<p>- Lovio sam ribe za ovim malim rtom. Nešto sam ih uhvatio.</p>
				<p>- Ah, što će ti ribe! Pazi, da se ne smrčeš u vodu!</p>
				<p>Antonio, penjuć se, približavaše se pijesku. U hladu pod onim liticama činilo se
					Mariji, da ga vidi, a kad bi opet iščeznuo, pobojavaše se, da se nije u more
					strovalio. Kad skoči napokon na pijesak, upita ga djevojka:</p>
				<p>- A gdje su ti ribe? Ta rekao si, da si ih nekoliko ulovio.</p>
				<p>- Neće da jedu - odvrati on i stane vaditi iz njedra ribe, sve jednu po
					jednu.</p>
				<p>- O, o! Pa dosta si toga nalovio! - naradova mu se djevojka, smiješeći se.</p>
				<p>- Pet, šest, no vaš će se otac srditi, ja bih već morao biti kod kuće.</p>
				<p>- Zašto, Antonio?</p>
				<p>- Poslao me, da nasiječem malo drva, a ja videć ovako lijepo more, pomislih, da
					još nije noć, pa se spustih pod stijene, da nalovim večeru.</p>
				<p>- Gdje su ti drva?</p>
				<p>- Breme sam ostavio na jednom putu, gore na brijegu. Malo prije čuo sam vašu
					peraču, pa sam došao...</p>
				<p>- Hajde, Antonio, pomozi mi, da pospravimo rublje. Ovakve žege nije još do danas
					bilo.</p>
				<p>- Hoću, hoću - reče Antonio, a lice mu se razvedri, pogledavši dobru
					djevojku.</p>
				<p>- Do Zdravemarije, nadam se, ćemo kući. Ti znaš da mi se majka uznemiri.</p>
				<p>- I prije, Marijo! Ta koliko nam je odavle puta?</p>
				<p>- Pol ure, i više.</p>
				<p>- Oh, kako mi je toplo! Danas je lijepo vrijeme - reći će djevojka
					zamišljeno.</p>
				<p>- Da, lijepo. I more je mirno, posve mirno - odvrnu Antonio tiho i
					bojažljivo.</p>
				<p>- Što veliš?</p>
				<p>- Zar ja?</p>
				<p>- Da, nešto si rekao.</p>
				<p>- Da je more mirno.</p>
				<p>- Danas se neće razbiti nijedna lađa - primijeti Marija gledajući obalom.</p>
				<p>- Ni Bartolićeva lađa neće se danas razbiti...</p>
				<p>- Pa kako ti je sad Mato na um pao - uze Marija zbunjeno.</p>
				<p>- Ja uvijek na Matu mislim - odvrati Antonio gorkim glasom.</p>
				<p>- Tako?</p>
				<p>Nakon kratke stanke zapita ju Antonio gledajuć prema jugu:</p>
				<p>- A vi... vi ne mislite?</p>
				<p>- Što me to pitaš?</p>
				<p>- Mato je dobar, da, dobar.</p>
				<p>- Znam, da je dobar - odvrnu ona porumenjevši.</p>
				<p>- U nedjelju doći će opet u Lučicu, ako bude vremena imao.</p>
				<p>- Meni je drago, da dođe; da, i meni i mojim roditeljima - izusti Marija
					stidljivo.</p>
				<p>- Da, da, vama je drago...</p>
				<p>- Dobra čovjeka svatko rado viđa.</p>
				<p>- Mato je dobar, da, dobar.</p>
				<p>- Zar ga ti rado ne viđaš? Antonio, da nije tebe, Bog zna, bi li on živ bio. Ti
					si mnogo pomogao pri onoj nesreći. Mato mi često o tebi govori.</p>
				<p>- On govori o meni? Danas je četvrtak, danas ide on na Rijeku, u subotu vratit će
					se u Jelenšćicu...</p>
				<p>- A tko ti veli, da on danas u Rijeku ide? - pogleda ga Marija u oči.</p>
				<p>- Ja poznam njegovu novu lađu. Da, u subotu vratit će se u Jelenšćicu, a u
					nedjelju doći će u Lučicu.</p>
				<p>- No reci mi, gdje si vidio njegovu lađu.</p>
				<p>- Vidio sam ju malo prije s kuka, kad sam gore drva sjekao. Lađa se vozi krajem,
					no odmah mora izaći iz one drage.</p>
				<p>- Je li još daleko? - pitaše djevojka smiješeći mu se.</p>
				<p>- Nije daleko - odvrati on reskim glasom.</p>
				<p>- Tako!... - izlanu Marija, a čelo joj se smrknu, pogledavši Antonija u lice.</p>
				<p>- Da, sad će se pokazati na rtu pred nama. Čekajmo, dok lađa amo dođe.</p>
				<p>Djevojku oblije rumen.</p>
				<p>Kad je zatim slagala rublje u breme, reče joj Antonio gorkim i nestalnim
					glasom:</p>
				<p>- Čujete li?</p>
				<p>- Što da čujem?</p>
				<p>- Nije daleko.</p>
				<p>- Antonio hajdemo kući.</p>
				<p>- Ne čujete li vesla?... Čekajmo - izusti on potmulim glasom.</p>
				<p>Marija pogleda prema niskom i dugačkom rtu, što zatvara s juga dražicu, gdje je
					pijesak »Stupova«. Djevojka sluša, a lice joj se vedri. Čuo se odmjereni pljusak
					vesala. Iza grebena niska rta vidio se već jarbol lađe. Marija se smiješi. Lađa
					se približi kraju rta, a jarbol i jadro sve se više otkrivaju. Napokon pomoli se
					i crno korito.</p>
				<p>Antonijevo se čelo smrknu...</p>
				<p>Četiri mornara, stojeć na palubi, upirahu se o velika vesla, što su se krivila u
					čvrstim mornarskim šakama. Mornari sad bi se pognuli i ispružili, a sad opet
					naravnali i osovili. Dva vesla po strani u jedan mah umakahu se u more i
					pljušteći dizahu se iz njega. Pred lađom točila se i srebrnila modra voda. Kad
					se podjenu lađa na kraju rta, zaokrenu u uvalu, te prolazeć pod stijenama dopuzi
					doskora u blizinu pijeska.</p>
				<p>Marija bješe se uto uputila kući, no došavši na okomite stijene, što se dižu iz
					mora u blizini pijeska, naslonila se bila s bremenom na jedan povisok kamen. Sad
					dopuzi lađa pod pećinu, na kojoj čekaše Marija. Ta je pećina visoka za jedan
					jarbol.</p>
				<p>- Čuješ, Menego, meni se sve čini, da je ono na pijesku bila Marija Šabarićeva -
					govoraše Mato pod pećinom, ne videć djevojke.</p>
				<p>- Ako je bila, nije daleko - odvrati Streha.</p>
				<p>- Ne, ne može bit daleko, jer od onoga rta s onkraj drage nismo ma ni pedeset put
					zaveslali. Mene rijetko oko prevari; čim smo došli na rt, odmah sam je prepoznao
					- tvrdio je Mato.</p>
				<p>- A onaj čovjek s njom bio je sigurno Antonio - hoće Menego.</p>
				<p>- Njega sam i ja prepoznao! - zaljulja glavom Streha.</p>
				<p>- Ne čavrljaj! Što znaš ti? - uze Menego prezirno.</p>
				<p>Marija sluša pomnjivo taj kratki razgovor na lađi. Žarka rumen oblila joj vrat i
					premilo lice. Srce joj naglo udaralo u grudima. Antonio sjedeć na onisku kamenu
					bješe upro lakte o koljena i onda spustio veliku glavu u ruke. Njegove oči
					gledahu kobnim sijevom u vršak jarbola, što se micaše nad pećinom. Lice mu
					bijaše mračno.</p>
				<p>Lađa zaokrenu lagano pod liticom, odalji se od nje za nekoliko zaveslaja i stane
					se voziti uzduž pijeska prema rtu. Marija opazi prednji dio lađe. Na palubi ima
					naslaganih drva za gorivo, i nekoliko gajba, nabijenih pilićima. Već se vidi i
					pol lađe. Do jarbola leži na palubi nekoliko tukaca. Svezani su sve dva po dva.
					Među tukcima leži i mlado tele, a podalje naslagane su opet gajbe s pilićima i
					kokošima. Svaka životinja tuži se i jadikuje svojim glasom. Al eto i mornarskih
					glava, eto crne i rude Matine glave. Lađa se već sva pokazala. Marijino srce
					dršće od radosti. Mato je na krmi. Upiruć se o veslo, ravna kormilom, gurajuć ga
					nogom desno i lijevo, kako već treba. Mato pogleda u obalu, opazi Mariju,
					potegne veslo i lađu i poviknu:</p>
				<p>- Ej olà! Menego, Streha, šia, šia!</p>
				<p>To znači: vozite natrag!</p>
				<p>- Ej, zlatna dušo! Znao sam ja, da niste daleko. Vi nas gledate, pa ni: »Sretno!«
					ne velite! Kako, kako je, Marijo? - upita ju Mato veselo.</p>
				<p>- Toplo, Mato, toplo! - odvrati Marija smiješeć mu se.</p>
				<p>- Jeste, borme, i na moru i na kraju! - dodade Streha, taruć si znoj s čela
					hrptom ruke.</p>
				<p>- Vi ćete, dušo, kasno kući. Marijo, pogledajte ovo more, a, kao ulje!</p>
				<p>- Mato, naveslat ćete se do Rijeke, ako što ne popuhne - odvrati Marija.</p>
				<p>- Hoće, hoće, kad zahladi - uzdahnu Menego.</p>
				<p>- Marijo, šta ste radili na pijesku? - upita gospodar Mato.</p>
				<p>- Prala sam. Velika je suša, nigdje vode u potocima - tužila se djevojka.</p>
				<p>- Ni kaplje, ni za divljega goluba! - klimaše Streha.</p>
				<p>- Marijo, upoznao sam vas od onog rta.</p>
				<p>- Znala sam, Mato, da se vozite.</p>
				<p>- Tako?</p>
				<p>- Da, vidio vas je Antonio.</p>
				<p>- Che nuova, Antonio? Je l' šta riba? - upita ga Mato.</p>
				<p>- Ispekao bih sve na trbuhu - odvrati Antonio nadrto.</p>
				<p>- Što te zubi bole, da se tako kiselo držiš - našali se Streha.</p>
				<p>- Veslajte, veslajte, Rijeka je daleko! - pokaže Antonio more.</p>
				<p>- Kako je doma? Marijo, je l' vam došao brat iz Beča? - nastavi Mato.</p>
				<p>- Doći će za koji dan.</p>
				<p>- Taj Beč da je silno mjesto! - mahnu Streha rukama.</p>
				<p>- Šta znaš ti! Ima po svijetu i većih i ljepših gradova. Što si ti vidio? Ma nisi
					bio dalje od Rijeke i Pulja! - tvrdio je Menego.</p>
				<p>- Ej čuo sam pričati! - odvrati Streha nešto ljutito.</p>
				<p>- Marijo, ako vrijeme posluži, eto me u Lučici prekosutra. E, Menego, Pero! Vesla
					u more! Koga vraga čavrljate! Voga! Uprite, uprite! Marijo, zbogom - kliktaše
					mladi gospodar, krasni Mato.</p>
				<p>- Sretno, sretno - povika Marija gledajuć u lađu, što se bješe zazibala i makla
					od prvoga jakoga zaveslaja.</p>
				<p>- Zbogom, dušo! Pozdravite mi vaše! Ako Bog da, doskora se vidimo! - poviknu
					Mato.</p>
				<p>- Sretno! sretno! - zaželi djevojka.</p>
				<p>Malo zatim poče se sakrivati lađa za rt, no prije nego što je zamakla, okrene se
					Mato prema pećini i mahne djevojci rukom. Brazda, što se je crnjela tihom i
					bijelom površinom, pa i oni široki i jedan od drugoga jednako odaljeni kolobari
					pjene, gdje bjehu zaronila vesla, naznačivahu put, kojim je prošla lađa.</p>
				<p>Marija zamišljeno gledaše u more i u onu brazdu, što se bješe napokon utišala i
					slegla. Sunce pozlaćivaše još bregove otoka Cresa i zelene mu hrastove šumice.
					Ruševine starinskog manastira na istom otoku, na tajanstvenoj Porozini, bile su
					ožarene zlatnim zrakama, a prozori male crkvice Sv. Antuna, što se uzdiže do
					manastira, caklinjahu se kao rumen plamen. Ogromna sjena istočne istarske gorske
					kose bješe već prikrila tiho more.</p>
				<p>Marijine se grudi lagano uzdizahu i spuštahu, srce joj mirno kucaše, a iza rta,
					iz tihe uvale, čuo se mukli pljusak vesala, čuli se veseli glasovi. Gorski dah
					spuštao se potokom na more, gibljuć od žege oparenim kušem i zujeć među bodljem
					smreke. Mali valići mreškali su i crnili more pod pijeskom. Plitko dno čini ti
					se kao da se i ono ljulja. Plahi srsi toga večernjega povjetarca zalijetaju se
					prema pučini, no nestaje ih već malo podalje od obale.</p>
				<p>Antonio čuči na kamenu. Oko mu je mutno i mrko.</p>
				<p>Crne mu oči bulje u more nijemo i bolno, a disanje Marijino čini mu se, da se
					diže ispod sivih klisura. I on bi rado uzdahnuo, no okolo srca savila mu se
					guja, pa ga steže i muči, a zdrobiti ne može to otrovano srce. Veliko more
					prostire se pred njim, a on žali, da se Marija ne nalazi u njegovim dubinama. On
					bi rado skočio u vodu s one pećine, da se onda s njom sastane. Dolje na dnu,
					među mekom mašinom čvrsto bi ju ogrlio, nitko ga ne bi znao, ni ona sama, ni
					onaj... Mato...</p>
				<p>- Antonio, hajdemo kući - reče napokon Marija, pogledavši rt, za koji bješe
					zamakla lađa.</p>
				<p>- Da.</p>
				<p>Idući strmom putinom sve se više odaljivahu od mora. Negdje na pol puta nasloni
					se Marija s bremenom na onizak prezid, da otpočine. Opazivši veliko breme drva
					na Antonijevim leđima, tiho ga zapita:</p>
				<p>- Čuješ, suviše si nakrcao; nije li ti breme preteško?</p>
				<p>- Nije - reče Antonio gledajući u zemlju.</p>
				<p>Sve žile njegova tamna lica bijahu nabreknute.</p>
				<p>- Barem da si ponio sobom kakvu staru vreću, da ti drva ne nažulje ramena.</p>
				<p>- Hajdemo, hajdemo - uze on potmulim glasom i stane koračati bosonog po izlizanom
					kamenju.</p>
				<p>Verući se tako prispješe u sumrak na carsku cestu. Tuj se oboje nasloniše o malen
					zid, da se ponovo odmore. Do kuće bilo je još gotovo pola sata hoda. Marija,
					tarući si znoj s čela, opazi čovjeka, odjevena gospodskim ruhom. Taj se čovjek
					lagano šetaše cestom prema Lučici, te se igraše malim bijelim psom, sileć ga, da
					skače preko batine.</p>
				<p>- Tko je onaj gospodin? - upita Marija Antonija.</p>
				<p>- Gdje?</p>
				<p>- Eno tamo na cesti, ide prema nama. Čini mi se poznat.</p>
				<p>- Da, on je! - odvrati Antonio i pokaže prstom na veliku kuću, što se je bijelila
					među stabaljem na jednom brežuljku nedaleko od Lučice.</p>
				<p>- Je l' stari ili mladi? - nastavi Marija, pošto ga bješe vidjela samo na časak
					na cesti, koja se je baš ondje svijala.</p>
				<p>- Mladi... Zar ga ne poznate?</p>
				<p>- Poznam ga, no vidjeh ga, koliko bih okom mignula - otpovrnu Marija, a čelo joj
					se smrknu. Nakon male stanke šapnu opet: - I moj će brat doći doskora iz
					Beča.</p>
				<p>- Da, Marko će doći.</p>
				<p>- Škole se sada svršavaju.</p>
				<p>- Škole?</p>
				<p>Marija i Antonio upuste se sada prema Lučici. Idu naglo i slušaju korake mlada
					čovjeka, koji ih napokon i stigne. Približivši se Mariji, pozdravi ju ljubaznim
					glasom:</p>
				<p>- Dobar večer, krasna djevojko! Gle, uznojili ste se, dušice, pod bremenom. Kako
					ste lijepi... lijepa Marijo? Da, Marijo; zar ne, da se tako zovete?</p>
				<p>- Da, tako se zovem.</p>
				<p>- A vi ni da mi ozdravite na moj pozdrav!</p>
				<p>- Marijo, noć će nas; ajdmo žurnije! - opomenu Antonio.</p>
				<p>- Nije vam sile! No gle, i tebe poznam; da, i tebe! Ti si Antonio... Antonio -
					rastegnu gospodin, gladeć si lice rukom.</p>
				<p>- Ta naravno, da me poznate! - uze Antonio ljutito, iduć nekoliko koračaja pred
					Marijom.</p>
				<p>- No, krasna Marijo, kako je? - šanu gospodin, zureć joj u obraz crnim i velikim
					očima.</p>
				<p>- Meni je dobro - odvrati djevojka.</p>
				<p>- A! Dobro, dobro! Da, da, čuo sam, da neki trgovac iz Jelenšćice amo
					dolazi...</p>
				<p>- Svijet svašta brblja - reče tiho Marija.</p>
				<p>- Tako, tako! A hoće li biti doskora pir?</p>
				<p>Marija porumeni i ne reče ništa.</p>
				<p>- Dakle istina, istina! E, kad svi zvonovi zvone, bit će nešto na stvari! Bez
					svake šale, jučer sam to doznao - reče gospodin i dignuvši klobuk otare se
					svilenim rupcem visoko čelo.</p>
				<p>- Pak da je istina? - zašaputa Marija.</p>
				<p>- Ma žao mi je, da Lučica gubi najljepšu djevojku - nastavi on potapav ju po licu
					jakom rukom.</p>
				<p>Marija trgnu se pod bremenom i odskoči od njega za dva koraka.</p>
				<p>- Gle, ja nisam znao, da sam takva strahota! A zašto da se mene plašite? Zar sam
					ja kriv, da ste tako mili i tako krasni!</p>
				<p>- Ostavite me, ja nisam vaš par! Sram bi vas moralo biti, da sram...</p>
				<p>- Mene sram? A čega?</p>
				<p>- Da, vi ste gospodin...</p>
				<p>- Pa onda?</p>
				<p>- Nikakva vam zla nisam nikad učinila. Ja idem svojim putem, a vi ajte vašim.</p>
				<p>- Vi, vi da mi niste zla učinili? Jeste, dušo, jeste! Ranili ste mi srce
					zauvijek! - šaptaše on, da ga ne čuje Antonio.</p>
				<p>- Malo me briga za vaše srce!</p>
				<p>- Da, draga Marijo, otkad ste ponarasli, uvijek vas prati moje oko! Ja vas se ne
					mogu nagledati!</p>
				<p>- Ta manite se suludice! Ostavite me na miru! Ja već ne mogu pred vama ni iz kuće
					izlaziti.</p>
				<p>- Umirite se, dušice! Ostavit ću vas, no vi morate primiti ovu malu kutijicu. To
					vam je dokaz, da sam i u Beču na vas mislio.</p>
				<p>- Što sam vam ja učinila! Ostavite me, udaljite se od mene!</p>
				<p>- Marijo, gledajte, evo gledajte, kako su lijepi ovi prsteni. Uzmite ih, dušo,
					uzmite; nitko neće znati.</p>
				<p>- Oh, majko moja! - uzdahnu Marija, ne znajući, što da učini i kako da se riješi
					napasnika.</p>
				<p>- Marijo, mila Marijo, zašto tako sa mnom postupate? Umirite se, krasna djevojko!
					Vi nemate nikakva razloga, da se mene plašite.</p>
				<p>- Zar vas nije Boga strah?</p>
				<p>- Ma ako me uslišite, za vas bit će dobro! Čujte me, dušo - reče uzevši je za
					ruku - čujte me, dođite, sutra...</p>
				<p>Marija istrgnu svoju ruku iz njegove, odrinu ga od sebe i poviknu:</p>
				<p>- Antonio, čekaj me, Antonio, stani!</p>
				<p>Antonio se pričini kao da je ne čuje. Znao je, da ju gospodin napastuje, razabrao
					je nekoliko riječi, u srcu već mu je kipjelo, no čekao je, gušeći svoj bijes, da
					mu onaj gospodin jačega povoda dade, pa da se onda na nj obori.</p>
				<p>- Antonio, Antonio! - vikaše uzalud djevojka.</p>
				<p>- Šutite, umirite se! Vi ste, Marijo, pravo dijete! Radi se o vašoj sreći! Da,
					sretnu bih vas želio vidjeti.</p>
				<p>- Oh, majko moja! Ta ostavite me jednom, ma što sam vam skrivila?</p>
				<p>- Ali, draga Marijo!</p>
				<p>- Sram vas bilo!</p>
				<p>- Vi dakle nećete ovoga prstenja? Vi dakle nećete uslišiti moje želje?</p>
				<p>- Čovječe, Bog vas čuje!</p>
				<p>- Marijo, ljuto ćete se pokajati, vjerujte mi...</p>
				<p>Djevojka pogleda ga oštro.</p>
				<p>- Marijo, jošte vam jednom velim, da si promislite. Marijo, ne budite dijete!</p>
				<p>- Vi ste nepošten! Ostavite me!</p>
				<p>- Ne, dušo! Ovako vas ljutitu ne mogu ostaviti - šapnu gospodin i ogrlivši ju,
					poljubi ju iznenada u lice.</p>
				<p>Marija kriknu, pljunu ga i odrinu od sebe. Antonio, začuvši njezin krik, baci
					breme na cestu, potrči k njoj i upita:</p>
				<p>- Što je?</p>
				<p>- Vi besramni čovječe! Tako rade razbojnici! - ljutila se Marija na
					gospodina.</p>
				<p>Antonijevo se lice ožari tamnim rumenilom, te i ne pitajući dalje, što se Mariji
					dogodilo, skoči na onoga gospodina, uhvati ga za grkljan jednom rukom, a drugom
					ga udari tako silno u prsa, da se je odmah na cestu srušio.</p>
				<p>Marija i Antonio pođoše na to svojim putem.</p>
				<p>Alfredo plemeniti Saletti ustane i ogleda se zabezeknuto i zapanjeno.
					Crnomanjasto mu lice bješe problijedjelo, kao da je mrtvac. Gnjevno stiskaše
					jake pesti, misleći na osvetu. U grudima ga nešto boljelo i peklo. Obazrevši se
					na sve strane, pođe nekoliko koračaja, pa zakrenuvši jednom stazicom nestade ga
					u šumi, koja se prostiraše po brežuljku gdje mu je bila očinska kuća. U šumici,
					nedaleko ceste, zaustavi se, svuče kaput i stade tresti s njega prašinu.</p>
				<p>Alfredo je jaka i oniska stasa. Debele mišice ispunjavahu mu rukave bijele
					košulje. Obukav kaput sjedne u travu, uzevši crni šešir u ruke, pa obriše ga
					rupcem. Bit će mu kojih dvadeset i osam godina, a dosta je već oćelavio nad
					čelom. Kosa mu je crna i rudasta. Sad, u onom sivom večernjem zraku i u onom
					zelenilu šumice, prelazi bljedilo njegova lica u nešto žućkastu boju. Po čelu
					viđaju se kaplje znoja. Brci debeli, kratki i crni objesili su mu se preko
					kutova usta, koja su otvorena, kao u zapanjena čovjeka. Velik i nešto zavinut
					nos pričinja se u njegovu upalu licu jošte većim. Duboke i kao ugljen crne oči
					nepomično buljile u travu. Bijes, što je malo prije u njima plamtio, bješe se
					pretvorio u neku glupu stravu. Alfredo teško disaše, držeći si rukom bradu, koja
					mu bješe samo pod ustima izrasla.</p>
				<p>Alfredo bijaše sin bogatoga vlastelina Marina Salettija. Ta obitelj imala je u
					Lučici najljepšu i najveću kuću, najbolja polja i najviše novaca. U kući bijaše
					svega napretek. Stari Saletti imao je Lučicu u svojim šakama. Sin mu Alfredo
					bijaše pravnik. Učio je u Beču. Otac se na nj često tužio načelniku
					Murelliju...</p>
				<p>Alfredu sviđala se krasna Marija Šabarićeva već dulje vremena. Djevojka mu se
					uklanjaše, no sve uzalud, jer ju on neprestance napastovaše. Dok je Marija bila
					mlada, nije ju ni poznavao. Poslije brodoloma o Uskrsu, bio je došao kući, te
					čuvši kako se je govorilo o njezinoj ljepoti; odluči ju obljubiti. Otac ga bješe
					međutim poslao u Beč, te on odgodi svoju nakanu do velikih praznika. Sad je već
					boravio u Lučici kojih desetak dana: U to kratko vrijeme bijaše mu pošlo za
					rukom, da ju nagovori nekoliko puta. Kako vidjesmo, zadnji razgovor bješe
					završila Antonijeva šaka.</p>
				<p>Marija bila je zavrtjela Alfredovim mozgom. Požudna i crna strast trovaše
					plemićev mir, plemićeve dane i besane mu noći. Vitka, krasna i mlada djevojka
					lebdjela mu pred očima, pa koliko se je i mučio, da odvrne svoje misli od nje,
					sve mu je bilo uzalud.</p>
				<p>Dok si je Alfredo u šumici razbijao glavu, kako da se osveti Antoniju, sjedio je
					stari Šabarić na ognjištu, pušeć malu lulicu i gledajuć u rojeve muha na
					zidovima i čađavoj polici. Kuhinjica bila je slabo rasvijetljena. Na ognjištu
					gorjelo je nekoliko cjepanica. Sjaj plamena padaše na mornarevo navorano lice i
					mršave mu ruke. Jela, njegova žena, pekla je na žeravici četiri ribe, mažuć ih
					velikim puranovim perom, koje je umakala u posudicu uljem napunjenu. Ribe su
					cvrčile i pušile se, a kuhinjom širio se vonj ulja i izlazio kroz otvorena vrata
					u usku uličicu.</p>
				<p>- Pazi, stara, da ti ribe ne izgore! - opomenu Antun ženu. - Ma što bih rekao, da
					još nema Marije ni Antonija?</p>
				<p>- Valjda su blizu. Marija je imala mnogo rublja. E, malo nas je u kući, al ti se
					toga dosta nakupi. Antonio uzeo je sobom i povraze, pa se sigurno zabavio loveć
					ribe.</p>
				<p>- A što ćemo s ribom, stara?</p>
				<p>- Skuhala sam malo krumpira. Ma da, mjesto da pušiš, ne bi li mogao očistiti i
					izrezati?</p>
				<p>- Daj amo, Jele, daj.</p>
				<p>- No prije izvadi lulu iz usta. Ah, božji muškarci! Uvijek da vam se samo pod
					nosom dimi! Antune, bolje bi bilo, da baciš krajcare, koje potrošiš za to suho
					lišće, u škrabicu u crkvi! Da, da, barem bi ti bilo za dušu! Ma izgorjet će ti
					od tog dima i srce i pluća!</p>
				<p>- Neće, stara, ne, kad nije do sada. No daj amo zdjelu s krumpirom - reče mornar,
					pa uzevši zdjelu među koljena, stane lupiti krumpir.</p>
				<p>- Ti si dakle vidio Matinu lađu? - reći će Jela nakon kratke stanke.</p>
				<p>- Da, vidio sam ju, vozila se krajem. E Mato je trudoljiv, a što će dakle! Da,
					da, pravi crv! Ma uvijek u poslu! Okladio bih se za ovaj krumpir i za te ribe,
					da je već i zaboravio na onu nesreću od prošle zime.</p>
				<p>- Kad ga sirotana donesoše u kuću, nisam se nadala, da će ozdraviti. Tako je Bog
					htio! - mahne rukama Jela.</p>
				<p>- Veli, da ga nikad ne boli; gdje se je bio udario.</p>
				<p>- Mozak bio mu se je malko stresao. Da, da stari, tako ti je na ovom svijetu!
					Sve, sve je suđeno. Ona nesreća donijela je možda sreću u našu kuću. Znam ja, da
					našoj Mariji nema para u Lučici, no nije ni u ovoj kući, kako je bilo, dok nije
					naš Marko pošao u Beč. Svijet ide danas za novcem, a mi ga; stari, nemamo! da,
					da, nemamo! - uzdahnu Jela, pa nastavi: - Šalji te šalji! Marko uvijek piše, sad
					za ovo, sad za ono, ta otkud da mi toliko smognemo? Zla su ljeta, vina malo,
					ulje ne rodi, a što smo si bili prištedjeli, to je pošlo za Markom u Beč.</p>
				<p>- Ne jadikuj, Jele! Marko će svršiti škole, pa će nam biti još od pomoći.</p>
				<p>- E, e, da su djeca, kao što su nekad bila! Marko je gospodin, a mi, mi, što smo
					mi? Siromasi, siromasi! Da mi je Bog dao još jednog sina, ne bi on vidio tih
					velikih škola!</p>
				<p>- Jele, obrni ribu. Ti dakle misliš, da će uzeti Mato našu Mariju?</p>
				<p>- A što ćeš da ti kažem? - slegne Jele ramenima. - Ja bih rekla, da će se iz toga
					štogod izleći. Ta kad je Mato dolazio u Lučicu prije negoli je lađu razbio? Sad
					ne prođe ni petnaest dana, da ne skoči do nas. Valjana i poštena bi nam Bog zeta
					dao! Vjerili ih doskora i u sretan čas! Istina, voljela bih, da mi kći ostane u
					našem jatu, na i Jelenšćica nije preko Karlovca! - svrši Jele i prevrnu ribe na
					velik pladanj.</p>
				<p>Nešto se u taj par stropošta pred kućom. Antonio bijaše svalio breme s ramena:
					Marija, rasprtivši se pred vratima, uniđe u kuhinju poniknute glave, šuteći.</p>
				<p>- A što si mi dušo, zakasnila? Zar si i rublje na pijesku osušila? - upita je
					majka.</p>
				<p>- Jesam, majko, da ga ne nosim uzbrdo onako mokra - odvrati Marija, ravnajući si
					odijelo na njedrima.</p>
				<p>- No, sad sjednimo, da nam se ribe ne ohlade. Bit ćeš, Marijo, umorna i gladna -
					reče otac, lijevajući ulje na krumpir, što se pušio u zdjeli.</p>
				<p>- A gdje je Antonio? - reći će sada Jela.</p>
				<p>- Došli smo zajedno; bit će pred kućom - otpovrnu djevojče nesigurnim glasom.</p>
				<p>Stari Šabarić pozove Antonija, koji i uniđe ne govoreći ništa i gledajuć
					rastreseno po kuhinji.</p>
				<p>Svi sjednu i stanu blagovati. Kad opazi Jela, da joj Marija šuti i da je nešto
					smućena, upitat će ju zabrinuto:</p>
				<p>- Marijo, gledam te i gledam, a što si mi to umukla, zašto si tako snuždena i
					nevesela?</p>
				<p>Otac gledaše kćerku ispod oka i kao da se je preplašio. Marija upre lakat ljevice
					o stol, pa spustivši glavu na ruku, pogleda majku. Usta joj se ganuše na plač,
					zausti nešto, no riječi joj se ugušiše u grlu, a krupne suze stanu se naglo
					kotrljati po malom licu i kapati na siromašni ubrus.</p>
				<p>- Dušo, rano moja, ta zašto plačeš, ta koji su te jadi snašli? - upita uplašena
					majka snebivajući se.</p>
				<p>Kad Marija ne odgovori, upita otac Antonija:</p>
				<p>- Čuj, ti si s njom bio, ne mučite nas, govori, zašto plače ona?</p>
				<p>- Da, s njom, ona plače... svaka bi plakala. Da, evo, ovako sam ga! - istisnu
					Antonio muklo, ispruživši desnu ruku naglo prema Šabariću i stisnuv grčevito
					pest. Iz crnih dubokih očiju sijevao je živi plamen, čelo se smračilo, obrve se
					dršćuć stiskale.</p>
				<p>- Majko! - uzdahnu Marija te si rukama pokrije oči i orošeno lice.</p>
				<p>- Marijo, milo moje čedo, govori, zaboga, što ti se to zbilo? - zarida Jela.</p>
				<p>- Ne znam, što da već počnem; ta nikad nemam pred njim mira - jecaše
					djevojka.</p>
				<p>- Pred njim nemaš mira. Tko je to, Marijo? Reci svojoj majci.</p>
				<p>- Dušo, ne plači, kazuj nam, koja te nesreća zadesila. Marijo, ne budi dijete,
					govori! - izusti blijedi i prestravljen joj otac.</p>
				<p>Marija uze kazivati, kako ju Alfredo već nekoliko vremena napastuje i kako ona ne
					htjede toga isprva kazati, samo da ih ne rastuži. Starac i starica protrnuše i
					kao da se okameniše od čuda i gorke tuge. Kad se je Antun sabrao, poviknu
					stisnuv pesti:</p>
				<p>- Ah, rđo, lupežu! Znat ćeš ti, tko je Antun Šabarić!</p>
				<p>- Moja briga! - zaviknu Antonio škrinuv zubima.</p>
				<p>- Ljudi božji, čuvajte se zla! - zakuka Jela.</p>
				<p>- Stropoštao se je na cestu kao vreća, kad sam ga udario. Sastat ću se ja još s
					njime! - reče Antonio, grozeć se i mašuć desnicom po zraku.</p>
				<p>- Tko se je srušio? - zapita preplašena Jela.</p>
				<p>- On, mladi; da, kao vreća.</p>
				<p>- Antonio, šta si uradio? - zalomi Jela rukama, te nastavi uzdišuć: - Oh, jadne
					li mene! Što ćemo mi sirote proti njima! Tužno li nam je danas ogranulo sunce!
					Da mi je barem Marko kod kuće; ta tko, tko da nam pomogne? Nesreća je pala na
					našu kuću! Ne, ne, samo Bog nam može pomoći!</p>
				<p>- Što? Onaj lupež da mi kćer napastuje! Pravo si učinio, Antonio! Ma iz puške ću
					ga kao bijesno štene!</p>
				<p>- Antune, zar se ne bojiš Boga? Ta i on je kršten! Čuvajmo se one kuće na
					brijegu, znaš i sam, da je već cijeloj Lučici dosta jada zadala. Zlo za svakoga,
					tko ima posla sa starim Salettijem! Kakav je bio otac, takav je i sin. Umiri se,
					dragi Antune, moli se Bogu, da te zao duh ne zamami. Nije na nama da griješimo,
					već na Bogu, da ga svojim prstom takne. Sva će njegova oholost onda... - Jela ne
					doreče, jer joj muž upadne u besjedu.</p>
				<p>- Ne cvili, ženo! Ti ne znaš, što je svijet! Ako čovjek i sagriješi riječju, nije
					zato vragu dušu prodao! Rekao sam, da ću ga ubiti, no zato još nisam na nj puške
					ispalio! Marijo, kćerko moja, ti se umiri, ne plači! Da, da! To su vam ta
					gospoda! Sve su nam ti skotovi ugrabili, oplijenili nas, kožu nam odrli, a sad
					bi još rado naše poštenje, našu krv. Zlo, zlo po nas, jer nismo već gospodari ni
					u svojoj kući, ni pod svojim krovom. Gladni i poderani doklatili su se amo, a
					sad nam gospodare; za njih se znoje naši jadni kopači, ta sve, što je u Lučici
					boljega, sve su nam oteli prijevarom i krivom prisegom. Što ćemo mi sirote proti
					njima? Bog ne plaća svake subote, a car je daleko, ne zna on za naše jade!</p>
				<p>- Ta zar nema pravice na svijetu? Antune, pripovijedit ćemo naše nevolje
					gospodinu plovanu i Stipi, oni će nam pomoći, oni će nam reći, što nam je
					uraditi - klimaše Jela.</p>
				<p>- Moja briga! - istisnu kroza zube Antonio.</p>
				<p>- Čovječe, promisli, što govoriš! - ukori ga Jela. - Ti si jadna sirota, a on
					velik gospodin. Umiri se, Antonio, ti nam ne možeš pomoći. Alfredo dozvat će
					žandare, oni će te okovati i odvesti u tamnicu.</p>
				<p>- U tamnicu!... Pa neka odvedu! - primetnu potmulo Antonio, te pogledav Mariju
					problijedi.</p>
				<p>- Da, u tamnicu, gdje ćeš od glada i studeni poginuti. A ti, Marijo, slušaj svoju
					majku; ugibaj se onom zlobniku i uzdaj se u Boga. I otac mu je takav bio, da, i
					stari Saletti. Kad su nam već sve ugrabili, mogli bi barem sada na miru živjeti,
					al da, od obijesti ne znaju, što da rade!</p>
				<p>- Pravo imaš stara! Ta ti valja! Ah, lupeži! E kucnut će i njima zadnji čas! Sve
					su nam ugrabili. Da se ja nisam na moru mučio, ne bih imao danas ni korice suha
					kruha! - lupnu Antun rukom po stolu.</p>
				<p>- I danas, kad prolazim kraj onih naših brajda, što nam ih je Saletti krivom
					prisegom oteo, da, i danas mi od boli srce puca - tužila se Jela.</p>
				<p>- Ta čekaj, da ti kažem! Moj pokojni otac bio je uzajmio u Salettija pedeset
					forinti, da, pedeset, a kako su bile zle godine, dug je rastao i rastao, a duše
					mi, ja ne bih dao one brajde ni za hiljadu forinti. Ja sam bio onda mlad, a nije
					me ni kod kuće bilo. Jest, ne varam se, otac mu je dugovao pet godina onih
					pedeset forinti, a onda prokleo, Bože mi prosti, i odvjetnike i pravicu. No što
					će najbolji i najpošteniji sudac proti ovakvim lupežima?</p>
				<p>- Marijo, ti se umiri i slušaj svoju majku! - tješila je starica jedinicu kćer
					gladeć je po čelu.</p>
				<p>- Majko, voljela bih se s nečastivim susresti negoli s njim.</p>
				<p>- Da, dijete moje, ugibaj mu se, pa ako ti se približi, a ti šuti, ne odgovaraj
					mu. Marijo, vidjet ćeš, ostavit će te u miru. Sad si otari suze, pa da legnemo.
					Ta što nam hasni jadikovati? Sutra je dosta posla, valja uraniti.</p>
				<p>Antonio ustane i metne u džepove dva povraza.</p>
				<p>- A kamo ćeš ti? - upita ga Jela.</p>
				<p>- Idem loviti ribe; sutra je petak.</p>
				<p>Kad je Antonio stupio na kućni prag, zaustavi se časak i pogleda u tamnu usku
					uličicu. Imao je modre platnene hlače, i crvenu zakrpanu košulju. Pleća mu
					ispunjavahu gotovo svu širinu uskih vrata. Svjetlo uljene svjetiljke padaše na
					Antonijev stari, na više mjesta probušeni slamnati šešir, na jaki mu zatiljak,
					na poderano odijelo i na čvrste mu bose noge.</p>
				<p>Obitelj Šabarićeva u jedan mah pogleda Antonijeva omašna pleća. Po zakrpama
					košulje i na leđima bilo je komadića suhe kore, što bijaše pala omuliv se s
					drvâ, koja je kući donio.</p>
				<p>Crna kosa, slamnati šešir i crvena košulja iščeznu u mraku. Ukućani se pogledaše.
					Jela klimaše nepovjerljivo glavom, kao da sluti veliku nesreću.</p>
				<p>Tri su već po prilici sata minula, što nestade i posljednjih sunčanih traka s
					goleti Velebita. Noć je tamna. Modro nebo osulo se krupnim zvijezdama. Na niskom
					i plosnatom brežuljku, što se gubi u mraku nedaleko od Lučice, sjaji se niz
					rasvijetljenih prozora velike kuće. Pred tom gospodskom kućom stere se oveća
					ravnica, koju zaokružuje zid čovječje veličine. Pod ovim zidom spušta se dosta
					strmo u dolinu brežuljak. Brežuljku oko podnožja uvija se carska cesta. Od onog
					zida pa sve do ceste, po cijeloj onoj strmini izrasla je gusta hrastova
					šuma.</p>
				<p>U kasno doba noći hodao je cestom onizak, jak čovjek, ogledavajući se oprezno.
					Bijaše gust mrak, no taj čovjek ipak nije išao sredinom bijele ceste, nego
					njenim rubom, što se je krio u tmini šume, koja se nad jarkom ceste crnjela kao
					mračna obala kakova ostrva. Kad je onaj čovjek došao do jednog mjesta, skoči
					preko jarka, pa zaroviv se u šumu, provere se kroz bujad i šikarje do onoga zida
					pod ravnicom, gdje se u tihoj noći bijele gospodski dvori.</p>
				<p>Taj čovjek bijaše Antonio. On nije bio otišao loviti ribe, kako reče Šabarićevim
					jedno dva sata prije nego je prispio pred kuću Salettijevu.</p>
				<p>Antonio se nasloni, stojeć na jednom panju, objema laktima na zid, te se zagleda
					u rasvijetljene prozore. Vršci hrašća lagano se giblju na dahu noćna povjetarca.
					Među granama šušti lišće. Oči Antonijeve sjaju se u mraku pod debelom granom
					hrasta. Prozori su otvoreni. U sobama vise pozlaćene svjetiljke. Povjetarac
					napuhava bijele visoke zavjese. Svjetlost iz soba prelijeva se po zelenilu
					stabalja. U jednoj sobi zveče žice, u koje netko udara. Sa zvukovima žica stapa
					se srebren glas. Elvira Saletti pjeva, no ne kao ostale djevojke u Lučici, ne
					kao mornarske kćeri. Glas joj se čuje sad tiše, sad jače, onda kao da jeca, kao
					da uzdiše, kao da guče. Antonio sluša i snebiva se, sjeća se tankoga grla
					Marijina i njezinih pjesmica, koje on razumije, koje njegovu srcu tako ugađaju.
					Pjevanje prestade. Na otvorenom prozoru pokaže se neka bijela slika. Žena. Ta je
					žena došla k prozoru radi - Antonija. On misli koješta, najvolio bi otići, no ne
					smije, ne smije...</p>
				<p>Ne znajući što da radi, pa da si neke crne misli protjera, stane brojiti prozore.
					Ima ih mnogo. Dvanaest prizemno, u sredini velika vrata, gore ih ima također
					dvanaest, a još više jedan, dva... trinaest, da trinaest. I nad velikim kućnim
					vratima nalaze se jedna staklena, pa tu mogu ljudi i iz sobe izaći, a da ne
					padnu, načinili su kovači željeznu ogradu. - Velika je to kuća - pomisli Antonio
					- i biskupova u Trstu bit će takva. - Kad se sjeti Trsta, smrkne mu se čelo, u
					srcu mu se nešto stegnu...</p>
				<p>Opet promatra kuću. Na krovu joj strše uvis dvije šipke. Rtovi im se sjaje. Sad
					stane misliti, da li bi mogla istina biti ono, što mu je zvonar Franina o tim
					šipkama pripovijedao. Ta Franinu su sigurno ljudi prevarili, da u one palice
					gromovi udaraju i po njima u zemlju silaze!</p>
				<p>Antonio u mislima, a iz kuće pane čovjek. Ori skine šešir, da ga onaj čovjek ne
					opazi u mračnom zelenilu. Čovjek stane pred kućom šetati. Antonio se skuči pod
					zidom, iznad kojega se sada dizala sama gornja polovica velike i raskuštrane
					glave. Njegove oči micahu se lagano, probijajući tminu i prateći čovjeka, što se
					je šetao.</p>
				<p>Malo zatim pojavi se druga neka sjena podalje od kuće.</p>
				<p>- Tko je? - upita onaj šetalac.</p>
				<p>Antonio se trgnu, prepoznavši glas Alfredov.</p>
				<p>- Ja sam, gospodine, ja, Lovro.</p>
				<p>- Gdje si bio? Pst, tiho! Dođi amo - pozove ga mladi vlastelin.</p>
				<p>- Evo me, gospodine, što zapovijedate? Bio sam kod konja, da ih napojim.</p>
				<p>- Govori tiše! Imam ti nešto kazati.</p>
				<p>- Izvolite, gospodine! Vi znate, da bih za vas i u more skočio! - šapnu Lovro, a
					nešto zrakom mahnu. Bio si je skinuo šešir.</p>
				<p>- Dođi amo, prema šumi, podalje od kuće - reče Alfredo, te se uputi malom
					ravnicom prema Antoniju, koji se pod zidom posve zguri.</p>
				<p>- Gdje je Luka? - upita Alfredo kočijaša Lovru.</p>
				<p>- Ako zapovijedate, potražit ću ga.</p>
				<p>- Idi, no oprezno. Odmah da mi ga amo dovedeš.</p>
				<p>Kad se malo zatim Lovro s Lukom povrati, reći će im plemić tiho:</p>
				<p>- Čujte, ja ne znam, što je šala. Mogu li se u vas pouzdati?</p>
				<p>- Gospodine!? - izuste sluge u jedan mah.</p>
				<p>- Vi mi možete u nečemu pomoći...</p>
				<p>- Dakako da hoćemo - odvrate sluge začuđeno.</p>
				<p>- Niste djeca, pametni ste dosta, samo oprezno! Ja se ne bojim, da vam neće za
					rukom poći.</p>
				<p>Lovro i Luka mahnu, kao da će reći: Bit će naša briga!</p>
				<p>- Drž'te, evo vam, a poslije bit će i više - obeća im plemić tiho, utisnuvši
					svakomu novaca u ruke.</p>
				<p>Nadareni pogledahu se, opipaju papir, što im zašušti u rukama, te ga spraviše u
					džep.</p>
				<p>- A sada da me slušate! Tiho! Ne bih htio, da nas tko opazi. Vi ste dakle
					pripravni na svaku moju zapovijed?</p>
				<p>- Jesmo.</p>
				<p>- Vi poznate ono tršćansko kopile, što se je nastanilo u kući nekog mornara?</p>
				<p>Antonio pod zidom zadrhta. Lice mu planu grozničavim žarom, pa stisnuv zube i
					pesti naperi uši, da ni riječ ne prečuje.</p>
				<p>- Poznamo, Antonio.</p>
				<p>- Velika je ono rđa!</p>
				<p>- Lupež! - huknu Lovro.</p>
				<p>- Ubiti ga! - šapnu Luka.</p>
				<p>- Vi znate, kako je bezobrazan i drzovit.</p>
				<p>- On pred vama neće da skine šešira - reče Lovro.</p>
				<p>- Kazivali ste nam, da vam se je neki dan šakom zagrozio, a vi da mu niste ni
					povoda dali - hoće Luka.</p>
				<p>- Da, tako je! No čujte! Danas u suton susreo sam onu djevojku i njega na cesti.
					Kad djevojku nagovorih, on se na me obori pa, udariv me šakom u prsa, sruši
					me.</p>
				<p>- Rđa! On vas je udario iz zasjede! - reče Lovro.</p>
				<p>- Da, iznenada. Znate li sada, zašto sam vas amo pozvao?</p>
				<p>Luka i Lovro plaho se pogledaše.</p>
				<p>- Vi morate na nj vrebati, pa kad vam se prilika pruži, udrite, izlemajte ga do
					svetoga ulja. Pazite, da vas nitko ne vidi. Pst! Čujte! Najbolje bi bilo... -
					predloži Alfredo, ispruživ naglo ruku u mrak mjesto da svrši riječi.</p>
				<p>Sluge se lecnuše, razumjevši taj znak.</p>
				<p>- Da, nožem, ako ga gdje nađete nasamu. Luka, ti se bojiš?</p>
				<p>- Ne bojim se, gospodine, no gdje da ga nađemo? - ustručavaše se sluga.</p>
				<p>- Tražite ga gdjegod blizu mora. Kako rekoh, najprije nož u srce, a onda u vreću
					njega i nekoliko kamenja, pa pljus u more - pouči ih plemić.</p>
				<p>- Luka, što ti veliš? - reče bojažljivo Lovro.</p>
				<p>- Vi ste kukavice! Hoćete li, da ili ne? Opet vam velim, da mora ono pseto
					crknuti! Samo oprezno, za nj neće nitko živ pitati; ta znate da je kopile.</p>
				<p>- Težak posao, da težak! - klimaše Luka.</p>
				<p>- Ne luduj! Velim ti, da nema za vas pogibelji. Jednoga dana ljudi će reći, da ga
					je nestalo, prostačina nagađat će i ovo i ono, a pet dana kašnje tko da o njemu
					i misli?</p>
				<p>- Težak posao! Da, da, i naša koža nešto vrijedi - uze Luka pogađati se.</p>
				<p>- E, gospodin je dobar, on razumije i sam, da bi nas mogli vješalima nagraditi! -
					produlji Lovro misao Lukinu.</p>
				<p>- Sto sam već forinti svakome dao, a toliko, pa možda i više, dobit ćete
					poslije.</p>
				<p>- Priznam! - šapne Lovro.</p>
				<p>- I ja! - odluči se Luka.</p>
				<p>- Dobro, sad vidim, da ste ljudi! No jošte imam za vas posla. Vi poznate kćer
					mornara Šabarića?</p>
				<p>- Krasota! - izlanuše sluge prigušeno.</p>
				<p>- Meni se ova djevojka sviđa, ona mora svakako...</p>
				<p>- Razumijem - reče Luka - no kako, gdje?</p>
				<p>- Pazite, kud sama zalazi. Ispitujte.</p>
				<p>- To je nešto laganije od onoga prvoga,- odgovori Luka slegnuv ramenima.</p>
				<p>- Čuvajte se, da ljudi ne nanjuše vaših nakana. Ja ostajem kod kuće još cijela
					tri mjeseca; vremena imate dosta.</p>
				<p>- Učinit ćemo kako želite. E, vaše su mišice čvrste, pa ako bi trebalo mi ćemo
					vam ju svezati - šaptaše Luka.</p>
				<p>Antonio se trgnu, kao da mu je tko srce zdrobio.</p>
				<p>- A da se dozna! Da nas djevojka tuži! - sumnjaše Lovro.</p>
				<p>- Ne bulazni! Nije tako luda! Budite uvjereni, ona će šutjeti - tvrdio je
					Alfredo.</p>
				<p>- Tko bi to mogao znati? Pa gdje da se s njom nasamu sastanete? - kliknu
					Lovro.</p>
				<p>- Ma ima dosta mjesta. U gori, blizu mora, ili već gdjegod drugdje - mahne
					Luka.</p>
				<p>- Tiho! sad je dosta! Ne gubite vremena. Ako gdje ma jednu riječ jedan od vas
					pisne, ustrijelit ću ga! - zagrozi im se plemić.</p>
				<p>- Bit će, bit će na vašu - obeća mu Luka.</p>
				<p>- Sad se udaljite od mene, svaki svojim putem. Ako što saznate, da mi odmah
					javite.</p>
				<p>Časak zatim začu Antonio, kako se koraci odaljuju od zida škripajući po pijesku,
					kojim bijahu posute stazice po ravnici pred kućom. Antonio se pridigne lagano i
					pogleda u mrak. U taj par ulazio je Alfredo u kuću. Nahodove oči sipaju vatru u
					tamnu noć. Krv mu se bila u srcu zapalila, u cijelom tijelu uzburkala i sve žile
					nabreknula, nozdrve mu podrhtavahu šireći se, zubi mu škrgutahu od boli i
					bijesa, usne se stiskahu. Gvozdena mu ruka trgnu kratak mornarski nož iza pasa a
					oštri rt toga noža zadrhta u grčevitoj mu pesti i blijedo zasja u onom noćnom
					mraku pod zidom...</p>
				<p>Antonio zataknu nož pod pas, te se nasloni o zid, pa upre svoje poglede u jedan
					prozor Salettijeve kuće. U glavi mu šumila krv. Gledajući u onu kuću, sine mu
					misao u pamet, da ju zapali, no sjetiv se Marka, Marijina brata... gorko se
					nasmiješi.</p>
				<p>Antonio upire oči uvijek u isti prozor. U kući ne gori već nijedna svijeća.
					Najednom zaleprša na prozoru nešto bijela. Antonio se pope na zid i potrči po
					ravnici do kuće, pod onaj prozor.</p>
				<p>U gustoj noćnoj tmini zabijele se nečije ruke i lice na prozoru. Ruke se maknuše,
					a uz zid se spusti bijelo pismo, privezano koncem. Antonio ga žurno odveže, pa
					onda priveže na isti konac drugo pismo, što ga bijaše izvadio iz njedara. Ne
					izustiv ni riječi, pobrza ravnicom, skoči u šumu i sađe strminom na cestu. Kad
					se malo zatim prikuči gradiću Lučici, legne potrbuške na zemlju. Podbočivši si
					glavu rukama, nijemo se zagleda u pročelje Marijine kuće, što se je crnjela pred
					njim porazdaleko u mraku... Noć je topla, zrak procijeđen mirisom morske vode,
					što se muklo toči mrkim grebenima i groznim škuljama pod ropavim klisurama.
					Antonio se zavuče među dva oveća kamena, gdje bijaše nešto mekše zemlje pa
					ispruživ se usne tvrdo.</p>
				<p>Na sivom istoku planu pun mjesec. Velika lopta, zaokružena maglom više krvavom
					negoli zlatnom, izvinu se iza Velebita. Popevši se za dva koplja na nebu, oblije
					Antonijevo tijelo svojim sjajem. Široka pleća lagano se uzdižu i padaju.
					Mjesečina puzi po raskuštranoj crnoj kosi, s koje je pao slamnati šešir; po
					omašnom razvaljenom tijelu i po žilavim i bosim nogama. Glava mu se spustila na
					crvenkastu zemlju, koju pritišće jednim obrazom. Spava kao zaklan; videć onu
					crvenkastu i rahlu zemlju, natopljenu žitkom mjesečinom, pred njegovim licem,
					koje mu je silno orunjavilo, mislio bi, da je krv iz njega iscurila.</p>
			</div>
			<div type="chapter">
				<head>IV.</head>
				<p>Velebna je istočna obala istarska. Visoka gorska kosa uzdigla se iz modra mora, u
					kojem se zrcali, talasajući se svojim golim glavicama, sve od Preluke i veseloga
					trgovišta Voloskoga, pa do mrkoga gradića Plomina. Po strmini te kose rasprelo
					se i naslagalo sijaset kladâ i brežuljaka. Glatka cesta vuče se sad uz samo
					more, a sad se penje nad vrleti, pod kojima ne bi mogla prolaziti, van da ju
					izdubeš u stancu kamenu. Ta cesta, dotaknuvši se više gradićâ i selâ dovijugala
					se i do Lučice. Pred gradićem raširila se, te tako postala lučičkim glavnim
					trgom. Ako pogledaš prema jugu, vidjevaš tu istu cestu, kako se bijeli po
					bokovima bregova, kako se gubi u uvale potoka, kako vodi u Jelenšćicu sve na
					zavoje i okuke.</p>
				<p>U župi lučičkoj ima više pomanjih selaca, zaselaka i kuća odvojenih, samica.
					Ljudi iz tih veselih selaca zalaze u grad Lučicu samo nedjeljom i blagdanom, da
					se pomole dobromu Bogu, da čuju pred načelnikovom kućom želje i zapovijedi
					velike gospode raznih oblasti, a napokon da štogod i kupe u dućanu trgovca
					Stipe.</p>
				<p>U Lučici bijahu dva svećenika: župnik i još jedan starac. Ovaj je bio u miru, no
					ako i u visokim godinama, služio je ipak malu misu svake nedjelje ranim jutrom.
					Župnikova bijaše velika pjevana misa s propovijedi. Na tu misu zazvonilo bi već
					u devet sati, odzvonilo tek u deset. Najprije zabrencalo bi malo zvono, što
					bijaše po strani puklo. Zvuk mu bijaše neugodan; upravo kao zvuk razbijena
					lonca. Lučičani razgovarahu često o tome zvonu, te bi uvijek došli do zaključka,
					da je za Lučicu još dobro. Za malim zvonom oglasilo bi se srednje. Glas ovoga
					zvona pričinjao se Lučičanima veoma turobnim, valjda s razloga što je to bilo
					mrtvačko zvono, koje im je često javljalo da je netko između njih pošao na dalek
					put.</p>
				<p>Stari Franina namučio bi se zvoneć, a kad bi pred toranj dotrčala djeca vičući:
					»Frane, gospodin su plovan u sakristiji!« zgrabio bi on konope velikoga i maloga
					zvona, pa vukuć sva tri u jedan mah, pozvao bi puk, da se požuri u crkvu.</p>
				<p>Bilo je jedne nedjelje. Zvonilo srednje zvono. Sunce već visoko poskočilo. Silna
					se vrućina uvalila u kvarnersku kotlinu. Sparan zrak titra nad sivim kamenjem,
					nad prezidima, nad šumicama i nad požutjelom travom. Na nebu ne viđa se nijedna
					pahuljica, samo nad južnim obzorjem nadvile se na more dugačke i svijetle
					mezdre. More je bijelo. Sredinom zaljeva, u širokoj struji, blista se sunčano
					zlato, a u tom zlatu grmlje, miješaju se dragulji.</p>
				<p>Cestom, vodećom u Lučicu, s južne strane i sjeverne strane mnogo se svijeta žuri
					k velikoj misi. Ljudi idu hrpimice. Na jednom obronku vidi ih se po deset,
					podalje zamače ih u uvalu pet, a na drugom jednom brijegu pomalja se opet
					nekoliko hrpa. Ima i pojedinaca, a to su pognute starice, koje mlađi
					dostizavaju, te pozdravivši ih za sobom ostavljaju. Cestom bijele se rukavi
					košulja veselih seljakinja. Šarene svilene rupce nadvukle si nad rumena i zdrava
					lica da ih sunce ne zažari. Djevojke ne idu same; s njima se pomiješalo mladih
					mornara. Ovi svukli kapute te ih prebacili preko ramena, a klobuk gurnuli nad
					zatiljak. Šaleći se s djevojkama i peckajući ih, taru si znoj s lica bijelim
					rupcem, koji drže u ruci cijelim putem. Djevojke čas po čas prsnu u smijeh,
					odvraćajući milo za drago, kore nestašne mornare, ljute se na njih, no ne na
					riječi, već ako ih tko malo uštine na oblu laktu, pa i to samo onda, ako osjete
					bol na onom svježem i zdravom uštinutom mesu.</p>
				<p>Sav je taj svijet veseo, bezbrižan i zadovoljan. Ta kako da i ne bude! Ma
					namučili su se i naznojili kroz šest radnih dana, a danas otpočinut će malko,
					napjevati se malo u crkvi, slušati propovijed gospodina plovana, koji je svima
					pravi otac, koga svi štuju i ljube, koji ih toliko puta do suza gane, kad onako
					lijepo i srdačno prodiče ma da, tako lijepo kao nijedan pop ni u Jelenšćici, ni
					u Lovranu, ni u Plominu. A poslije podne tek, poslije blagoslova! Sjest će dobre
					ženice u hlad pred kuću svoje susjede, porazgovorit će se o ljetini, o vinu, o
					mladencima, što se zavolješe, o bolesnoj kojoj kumi, o dolasku koga mornara,
					pitat će, što pišu vojnici s carskih brodova i za stotine drugih stvari. U
					ljupki suton, kad zahladi, kad svježe sjene prikriju ono mirno božje more, bacit
					će mlad mornar kaput na ramena, otrgnut će kitu sestrina bosiljka, pa hajd
					pjevajući u odaljeno seoce k svomu zlatu, koje će ga dočekati radosno mu se
					smiješeć, onako čisto na blagdansku odjevena. A on da pokaže dobnik na srebrnu
					lančiću, izvadit će ga iz džepa i reći svomu zlatu, da je već kasno, da mu valja
					doskora kući. No on je to i zadnji put rekao, a pol noći je već bilo, kad je
					svomu zlatu utisnuo zadnji cjelov na tople i rumene usne...</p>
				<p>Srednje zvono jošte zvoni... Ljudi pogledavaju u sunce i vele: »Franina će brzo
					odzvoniti! Oh, kako će biti vruće u crkvi! Sve će, sve izgorjeti pod ovim
					suncem!«</p>
				<p>Tanka prašina na bijeloj cesti kao da je usijana, crven i zaprašen mak u jarku do
					ceste svija se od žestoke žege, zlatno se klasje po brajdama ne leluja. Nigdje
					hlada do slabe sjene gdjekoje masline štono kvrgasto raste pod zidom ceste.
					Ljudi žmirkaju u more kroz onu počinu dršćućega svjetla, žaleć lađe, što se u
					bijeloj tišini ukočiše. Jadra im vise lijepo i sumorno, odrazujući se točno pod
					crnim preokrenutim koritom.</p>
				<p>Franina jošte nije uhvatio za konop velikoga zvona, a svijet se već žuri i žuri.
					Čim bliže gradiću, hrpe se sve više povećavaju i sastavljaju. Mrka Lučica sad im
					se ukaže, a sad im opet zamakne za brijeg, kad se oni izgube u uvalu, kud se
					spušta dubok potok prema moru. Korito je suho, crvena je zemlja u njem od žege
					ispucana. Vode nema ni za divljega goluba. Ljudi se izmotaju opet na bok brijega
					a gradić stoji pred njima. Čini im se, kao da se zvonik njiše u onom titrajućem
					zraku. Na zidinama, što se ruše, zeleni se stari bršljan, zlatni se križ na
					crkvi veselo blista. Stipina se kuća bijeli, stakla njezinih prozora gore na
					sunčanim zrakama.</p>
				<p>Kad se ljudi gradiću primakoše, zaustave se djevojke malko u jednom zavoju. Tu si
					razvežu modar ovelik rubac, što su nosile u ruci, a na suncu sjaje male
					cipelice, koje bi se oštetile dugim putem, da su na nozi. Sad odvežu lake
					opanke, pa dok bi navlačile cipele, okrenuli bi se nekoji smjeliji mornari, da
					ih nije stid pred starijima, da, okrenuli bi se, da se zadive bijeloj čarapi i
					još više punoj obloj nozi.</p>
				<p>Kad se već sve hrpe Lučici približiše, sustigne zadnje stasit i krasan mladić.
					Lice mu je crveno i uznojeno, a iz crnoga mu se oka krijesi radost gledajući u
					taj veseli i sjajni svijet.</p>
				<p>- Dobro vam jutro, ljudi! - pozdravi mladić.</p>
				<p>- Olà, Mato! Dobro jutro! Kako je? - povikaše kršan mornar zažarena lica.</p>
				<p>- Toplo! Rastalit ću se!</p>
				<p>- Valja da imate prešna posla u Lučici, ili da nekoga vrlo rado viđate, kad ste
					se otisnuli po ovoj vrućini od Jelenšćice - bocnu ga jedna vesela djevojka.</p>
				<p>- E, tko bi znao! Možda oboje! - mahne Mato bezbrižno.</p>
				<p>- Ma nije ni čudo! - klikne jedan mornar.</p>
				<p>- Veseli bili i šalili se i do godine! - odvrati Mato.</p>
				<p>- Ma duše mi, nema joj para u Jelenšćici! Da, da, i lijepa je i prelijepa, no šta
					je to sve! Marija je dobra, radina i mirna, a to je prva stvar kod žene, koja
					je, kako neki vele, i za hajduka kuga - umovaše star mornar, a debele brazde,
					protežući se čelom, sve se sakupljahu prama sredini nad kvrgastim nosom.</p>
				<p>- A mati joj! Ma nikad ljepše djevojke od nje! Ta da, ne pada jabuka daleko od
					svoga stabla. O ružno bi sagriješio tko bi štogod rekao proti Jeli Šabarićki!
					Nema bolje žene od nje u Lučici. Da, da, nikada se nije pročulo, da ju susjede
					proklinju, nije ona vodenica, što neprestano pred tuđim pragom lapara! - huknu
					neka starica, tarući si lice, puno dubokih nabora, hrptom mršave ruke, o kojoj
					joj visijaše krunica.</p>
				<p>- Znate li, Mato, da je jučer došao Marijin brat iz Beča? - upita ga jedan
					mornar.</p>
				<p>- Ta kako bih znao, kad sam danas ujutro iz Rijeke došao.</p>
				<p>- Ah, pasja noga, krasna li mladića! Dosta nam je svima žao, da nije išao u
					redovnike. Imali bismo mlada domaća plovana. No znajte, ja neću reći, da nije
					sadanji plovan pravi namjesnik božji u crkvi i izvan nje, ali što ćemo, već mu
					je dosta snijega ovdje - reče star mornar, otkrivši se i pogledavši si ćelavu
					glavu, na koje mjesečini sada sunce zasja.</p>
				<p>- Jest, dobar, dobar je čovjek vaš plovan, no, čujte, i naš vam nije, no, kako da
					kažem? Da, i naš vam je dobar pastir, al kako se meni čini, ma što ćete, da ja
					znam? Da, ja bih rekao, da se on previše od puka udaljuje; da, to, to! Jest, ja
					mislim, da to nije pravo! Pop neka bude samo u crkvi pop, a izvan nje neka bude
					ne samo pop, već i čovjek, kakvi smo i mi ostali. On s nama živi, zna sve naše
					nevolje, a vjerujte mi, da bi nam često mogao pomoći. E, mlad sam, no vidim, da
					su zla vremena nastala - kimnu Mato.</p>
				<p>- Pravo govorite! Ta vam valja! Oni popovi, koji neprestano gvire u knjige, oni
					su vam, moj Mato, za velike gradove, a za nas, za nas valja da nam biskup
					pošalje plovana, koji nas razumi, koji je sin kopača! - dokazivaše neki stari
					mornar, tukuć hrptom desne ruke u dlan ljevice.</p>
				<p>- Čujete, Mato, zar niste u četvrtak poslije podne prošli ispad naših stijena na
					Rijeku? - upita mlad mornar.</p>
				<p>- Jesam! jao, navozili smo se onog dana! Ma ni ćuha odnikud!</p>
				<p>- Vozi li vam se dobro lađa? Ljepša je od prve? - doda mornar.</p>
				<p>- Vozi se kao po loju! - pohvali se Mato.</p>
				<p>- A pomislite li još katkada na nesreću, koja vas je snašla prošle zime? - reći
					će jedna djevojka, zureći mu u krasno lice.</p>
				<p>- Ta što bi mi i koristilo? Ta bolje je, da čovjek na ono zaboravi! - reče Mato
					mahnuv rukom.</p>
				<p>- Sad ste valjda malko oprezniji; zar vas nije strah mora? - upita opet
					djevojka.</p>
				<p>- Što da me bude strah! Ma ne utaplja se čovjek svaki dan!</p>
				<p>Mato u riječi, a Franina uhvatio sva tri konopa.</p>
				<p>- Gospodin je plovan u sakristiji; baš smo došli u zgodno vrijeme - reče
					mornar.</p>
				<p>Za časak uniđu u gradić. Mato prođe malim uličicama, te bane na prag Šabarićeve
					kuće. Tu popostane i baci pogled po kuhinji. Nema nikoga. Na ognjištu vrije
					nekoliko lonaca. Mačak se razvalio po sredini poda, na velikoj zlatnoj ljagi,
					što padaše u kuhinju kroz otvoren prozor. U kuhinji sve je čisto i uredno, kao
					da Šabarićevi nekoga očekuju.</p>
				<p>- E, ljudi! Nema li nikoga doma? - povikne Mato.</p>
				<p>Momak uniđe u kuhinju, pa kad mu se poslije poduljega čekanja nitko ne oglasi,
					sabere svoju srčanost i opet povikne:</p>
				<p>- Ljudi, Bog daj zdravlje! Ej, zar ste otišli baš svi u crkvu?</p>
				<p>U sobi se netko ganu, vrata se lagano otvore, a krasna Marija, odjevena na
					blagdansku, stidljivo šapnu:</p>
				<p>- Oh, Mato!</p>
				<p>Zavirivši mu u crne oči, osmjehnu mu se rajski, pa porumenjevši poniknu krasnom
					glavom.</p>
				<p>- Dobro jutro, Marijo!</p>
				<p>- Sretno vam osvanulo!</p>
				<p>- Zar su vaši u crkvi? kako je, dušo? - zapita Mato, zaokupiv joj pogledom
					dražesno lice.</p>
				<p>- Ah nije zla! Da, sama sam; ovaj čas pošli su moji k misi. Ja sam bila jutros
					kod male mise.</p>
				<p>- Tako i ja u Jelenšćici. Oh, ali je toplo! Ma ispržio sam se putem!</p>
				<p>- A odbacite kaput, stupite u sobu - ponudi mu djevojka.</p>
				<p>Mato posluhne, pa baci kaput i šešir na postelju, sjedne do prozora.</p>
				<p>- Znate li, da mi je jučer brat došao?</p>
				<p>- To mi rekoše ljudi putem. E, baš želim, da ga upoznam! Ako vama, Marijo,
					naliči, onda valja da je vrlo...</p>
				<p>- A zašto ne svršite?</p>
				<p>- A radi šta se vi crvenite? Marijo, vi ste me razumjeli...</p>
				<p>- Mato!</p>
				<p>- Ta gledajte u moje lice, a ne u pod!</p>
				<p>- Vi dakle ne poznate moga brata?</p>
				<p>- Da i ne! dva Lučičana polaze velike škole, da, dva; čini mi se, da sam ih već
					jednom vidio. Ja mislim, da je vaš brat onaj stasiti i jaki gospodin, koji ima
					crnu rudu kosu.</p>
				<p>- Jest, to je on, a onaj drugi je...</p>
				<p>- Tko?... Da, da, onaj bogati...</p>
				<p>- Poznate i njega?</p>
				<p>- Da, poznam; no što vam se lice smrklo...</p>
				<p>- Meni?</p>
				<p>- Da, vama... Marijo, koliko se vašega brata sjećam, on vam je posve sličan.
					Jest, poznat mi je samo od vida, ta vi znate, da nisam ovako često u
					Lučicu...</p>
				<p>Mariju oblije žarka rumen.</p>
				<p>- Dušo, sjedite ovamo do mene, evo tako, sad je dobro!... Da, lijepa moja dušice,
					ja nisam prije ovako često dolazio u Lučicu, no što ću? Kad mi se ono lađa zimus
					razbi, upoznadoh se s dobrim ljudima... Ta gle, evo postelje, na kojoj skoro da
					nisam umro...</p>
				<p>- Ah, Mato, nemojte da se sjetim onih dana!</p>
				<p>- Dušo mila, ni u majci, ni u sestri, da je imam, ne bih bio našao bolje i
					strpljivije nudilje od vas.</p>
				<p>- Marijo, čujte me! Da nije one nesreće...</p>
				<p>Djevojka se trže cijelim tijelom. Mato ju primi za ruku. I njezina i njegova,
					obadvije ruke drhtahu.</p>
				<p>- Marijo...</p>
				<p>Djevojku prolete neobični srsi. Crnim sjajnim okom milo i pouzdano ona podraga
					krasno i preobraženo Matino lice.</p>
				<p>- Marijo draga, da, što da vam rečem? Ta i vi sama znate, jest, dušo, vi morate
					znati; ja dolazim amo u vašu kuću, htio bih, no vi...</p>
				<p>- Mato!</p>
				<p>- Jest, dušo moja, ma baš sramim se, da vam jošte ništa nisam rekao!</p>
				<p>Djevojka mu stisne ruku tek osjetljivo.</p>
				<p>- Zlato moje, meni je teško, no moram vam reći, jer je već i vrijeme: jest,
					Marijo, ja dolazim u Lučicu samo radi vas..</p>
				<p>Marija se zanosno zagleda u njegove oči. Matine riječi bijahu slatko uspavale
					njeno srce; bujica ljubavne boli slijevaše se u njenu dušu. Vlažne usne drhtahu,
					a premilo lice podudaraše krv naglo, ožarivajući ga grozničavim žarom, pa se ona
					hrlo usteže po punanom vratu prama raskošnim grudima, što se bolno nadimahu od
					žestokih udaraca uzburkana srca.</p>
				<p>- Dušo ljubljena, ja vam moram reći, ta srce mi puca, ne znam ni sam od česa; da,
					Marijo, znajte, da ste mi draža od sunca i moga zdravlja. Marijo, ta kako da
					živim bez vas? Jest, dobro moje jedino, ako me nećete za muža, žao mi je, da se
					nisam utopio, da, ja bih volio...</p>
				<p>- Mato, zar vas nije Boga strah? - uzdahnu djevojka, a vlažne već oči zaliju se
					obilnim suzama. Sva drhtahu. Licem joj preleti nešto sjajna.</p>
				<p>Mato ju nježno povuče k sebi, pa joj ovije desnicu okolo gipka i vitka
					struka.</p>
				<p>- Marijo, budite mi ženom?</p>
				<p>- Mato!</p>
				<p>- Zar niste vi moja?</p>
				<p>- Da... vaša... - uzdahnu djevojka i pogledavši ga, u najslađoj zaboravi spusti
					mu se na koljena.</p>
				<p>Mato ju privine na grudi, položi joj ruke na vruće čelo, pa potisnuvši joj glavu
					malko nad zatiljak, poljubi je usred toplih i punanih usta.</p>
				<p>Marijino rascvjetano tijelo drhtaše u njegovu naručju. Ona nasloni glavu na
					njegovo jako rame, i oboje mučaše...</p>
				<p>- Marijo, ti me dakle voliš! - upita Mato, a glas mu igraše u grlu.</p>
				<p>Djevojka pridigne glavu; pogleda mu onako suzna u oči, slatko mu se osmjehnu i
					tiho izlane:</p>
				<p>- Da, uvijek o tebi mislim.</p>
				<p>Mato je poljubi u milo lice i strastveno ju zagrli...</p>
				<p>Sretnici drhtaše i usplahireno pogledaše na vrata, vodeća u kuhinju.</p>
				<p>Bjehu začuli turoban i dubok uzdah, kao da si raspolovio nečije srce tupim nožem,
					pa da je smrtno zastenjao.</p>
				<p>- Tko je to bio u kuhinji? - upita Mato.</p>
				<p>- Ne bih znala. Niste li čuli korake?</p>
				<p>- Jesam. Pričinilo mi se, kao da je netko zastenjao i zubima zaškrinuo, pa onda
					iz kuhinje izletio.</p>
				<p>- To je možda bio Antonio - reče Marija tiho i bojažljivo.</p>
				<p>- Antonio!?</p>
				<p>- Da, Antonio. On je pravi čudak; često mi se krv u srcu sledi, kad me pogleda
					nekako mrko i nabureno, a ja znam, da je dobar kao kruh.</p>
				<p>- On nas je prisluškivao... Ne mogu, da se od čuda prečudim.</p>
				<p>- Zar nije Antonio nahod?</p>
				<p>- Da, nahod.</p>
				<p>- Žalim ga, što nema nikoga na ovom svijetu.</p>
				<p>- Ima nas, ta pazimo ga, kao da nam je svoje, a nije naša krivnja, da je onako
					čupav i dronjav; uzalud mu nuđamo po koju bolju haljinu, on neće i neće, pa da
					ga zakolješ. Antonio je dobra srca; za mene i brata mi Marka skočio bi u
					more.</p>
				<p>- A gdje vam je brat, Marijo?</p>
				<p>- Bit će na cesti, pred poštom. Doći će već o podne, no i misa valja da je pri
					koncu.</p>
				<p>- Marija; danas morao bih reći koju tvojim roditeljima, ta i ti to želiš?</p>
				<p>- Mato, nemojte! - pohita Marija nježno da se ogradi.</p>
				<p>- Pa kako da se vjenčamo, a tvoji da ne saznaju?</p>
				<p>- Da, ali...</p>
				<p>- No što vam je, Marijo? Zar nećete, da govorim s vašim ocem?</p>
				<p>- Recite mu, no ne preda mnom - nasmiješi se djevojka, a oči joj se pomute.</p>
				<p>- E, pa tako i budi! Oh Marijo, vi ne znate, koliko sam sretan! A hoćete li rado
					u Jelenšćicu?</p>
				<p>Djevojka ga ukori radosnim pogledom, ko da mu hoće reći: - Pa kako da me šta
					takova pitaš?</p>
				<p>Sad ustanu i primaknu se otvorenom prozoru. Marija ovije Mati ruku oko vrata i na
					rame mu nasloni glavu. Ništa ne govoreći gledaju u modro more. Sunčano zlato
					prelijevalo se tihom površinom, kršnim obalama, po mažurani i bosiljku na
					prozoru i po njihovim krasnim glavama.</p>
				<p>- Marijo draga, pogledajte to more! Da, dušo moja, da je uvijek ovako mirno, ne
					bih ja sada uz vas, uz tebe stajao - šaptaše Mato gladeć joj vranu i mekanu
					kosu.</p>
				<p>- Istina je, Mato - osmjehnu se djevojka i čvršće ga ogrli, pobojavši se, da ga
					ne izgubi.</p>
				<p>U taj par začu se iz kuhinje:</p>
				<p>- Joj, joj, kad ćemo mi danas objedovati? Ma kamo je zaboga otišla? Ta sav, sav
					se oganj utrnuo!</p>
				<p>Marija pogleda Matu i prigušeno izusti:</p>
				<p>- Ah, zaboravila sam na objed! Jao meni, što će sad majka?</p>
				<p>- Marijo, Marijo, gdje si, gdje si, pusto ti ne bilo! - zvaše Jela.</p>
				<p>Mato i djevojka pokažu se na vratima. Jela se zabezeknu.</p>
				<p>- Evo nas! Ja sam svemu kriv!</p>
				<p>- O, vi ste ovdje!? A kad ste došli? Jao meni, moj oganj! Marijo, ma zašto nisi
					malko pripazila? Ah, mladost, mladost!</p>
				<p>Marijina su lica gorjela; nije znala, kamo da svrne okom.</p>
				<p>- Pazila sam, majko, al drva nisu dobra - reče djevojka u zabuni.</p>
				<p>- A što mi nabrajaš! Što, drva da nisu dobra? Ta suha su kao moje kosti. A kako
					je, Mato? Uh, kako je toplo u crkvi! Škoda, da niste bili kod svete mise!
					Gospodin plovan rekao nam je dosta lijepih riječi, te nam uvijek govori i
					tumači; a mislite li, da su ljudi zato ma za mrvicu bolji? Ta evo u nijednom
					loncu ne vrije voda! Mato, jeste li već vidjeli moga sina? Da, jučer, sinoć je
					došao, a nadali smo se i vama. Ah, puška ga ne ubila!</p>
				<p>- Koga, Jele! - upita Mato.</p>
				<p>- Moga sina, moga Marka.</p>
				<p>- Ta zašto?</p>
				<p>- A uvijek ću, uvijek žaliti, što nam nije plovan. Da, Mato, i vama smo se
					nadali, pa smo i malo boljega mesa uzeli, a sad evo, još je sve sirovo. Što
					ćete? Valja da se malko strpite, ako ste gladni.</p>
				<p>- O za me je lako! Sat prije il poslije, to je svejedno - odgovori smiješeći se
					Mato.</p>
				<p>- Marijo, ti si crvena kao rak. Mato, Mato, vi ste joj nešto u uho šapnuli! -
					reče Jela pogledavši mladića kao da mu želi reći: Da, vi ćete mene obigrati i
					prevariti!</p>
				<p>- Ma nisam, Jele, ni riječi, ne.</p>
				<p>- Eeee, pa da i jeste! Mladi ste i zdravi, a tim si niste ogriješili duše!</p>
				<p>- A zašto da sada drobimo ovo i ono! Pripravite nam, Jele, objed, pa ako baš
					mislite, da sam prišapnuo štogod Mariji, o tom ćemo razgovarati kašnje, poslije
					objeda.</p>
				<p>- Mato! - ukori ga Marija.</p>
				<p>- Lijepo, lijepo, kao tat, kad nije matere kod kuće! Tako dakle, Mato, tako? A
					vidiš ti nju, sveticu! - šalila se Jela ustobočiv se.</p>
				<p>- Nit sam svetica, nit je Mato tat! Razumiješ li me, mamo? - reče Marija zvonko
					se nasmijav.</p>
				<p>- Ta znate i po sebi, draga Jele, da ima stvari, koje se ne mogu reći nego u
					četiri oka.</p>
				<p>- Ala ste mi, Mato, mudar i pametan! Zar vi mislite, da ja nisam nikad mlada
					bila? O vjerujte mi, da se ne bih ni danas sa svakom mijenjala. E, nema više u
					našoj krajini one krvi kao onda, kad sam ja bila u Marijinim godinama. Da, da,
					bile su onda djevojke kao od kremena, a kad su se udavale, ne bi povenule kao
					današnje, nakon pol godine. Sve, sve se je nekako preokrenulo na ovom svijetu.
					Sada, kada žena rodi, treba i po petnaest dana, dok se iz kreveta izmota, a meni
					je svakih babinâ bilo dva dana dosta. Nema, nema više u našem kraju onoga
					pravoga zdravlja; naši mornari i soldačija sve su nam otrovali! Ta kad se je
					viđalo u starim vremena u ovim stranama ljudi, kojima je koža po vratu zakrpana?
					Oh, dragi Bože, što će biti iz ovoga svijeta? Nikad, da...</p>
				<p>- Mamo, mi ćemo u mrak objedovati! - prekine joj Marija besjedu.</p>
				<p>- Da, dušo, pravo imaš! No, no, sad me ostavite u miru! - reče Jela i stane
					podjarivati vatru te lonce bolje namještati.</p>
				<p>Sad uniđe u kuću Antun, otac Marijin, pa opaziv Matu, pozdravi ga:</p>
				<p>- O, Mato! Dobar dan! Je l' što dobra?</p>
				<p>- Nije borme, van zla! - odvrati Mato šaljivo.</p>
				<p>- Zla!? - začudi se Antun.</p>
				<p>- Ma tako je! Za ravan sat kasnije ćete danas k stolu negoli obično.</p>
				<p>- A baš me popala nekakva slabina.</p>
				<p>- Dok se vi u crkvi Bogu moliste razgovarala se Marija sa mnom i u razgovoru na
					lonce zaboravila.</p>
				<p>- Sve zlo za tim, dragi Mato! A jeste li već bili s Markom? Sad, sad će kući
					doći. Bio sam s njime na cesti, pa mu rekoh, da dođe čim prije kući, misleći da
					je objed već na stolu.</p>
				<p>- Ide, ide, čujem mu već korake - reče Marija.</p>
				<p>I zaista čulo se pred kućom škripanje gospodskih cipela.</p>
				<p>Visok, prekrasan mladić, bane naglo u kuhinju.</p>
				<p>- O, i! Čini mi se, da objed još nije... a gle! Jeste li vi to, Mato? Da, da, po
					opisu moje sestre valja da ste vi. Ta kako je, dragi prijatelju? Amo vašu ruku!
					- pozdravi Marko mladoga mornara.</p>
				<p>- Jesam, gospodine, jesam, Mato Bartolić. A već znate, da se zovem Mato.</p>
				<p>- Ta kako i ne bih? Dosta sam već čuo pripovijedati o vama u ovo malo vremena,
					što sam kod kuće, pa mi rekoše, da vam se danas nadaju.</p>
				<p>- Što ću? Nedjelja! Kod kuće malo posla, a ja put pod noge, pa udarim cestom put
					Lučice. Ta u ovoj sam kući kao u svojoj, a ne bi ni lijepo bilo, da katkad ne
					posjetim oca vam i majku.</p>
				<p>- I nikoga više? - doda Marko smiješeći se i naglašujuć svaku slovku.</p>
				<p>Mato baci pogled na Mariju, te opaziv da je porumenjela, porumeni i sam.</p>
				<p>- Marko, tebi se hoće uvijek zaludice! - ukori otac.</p>
				<p>- Po što Mato k nama dolazi, ne tiče se tebe - našali se Marija tiho.</p>
				<p>- Da, Marko, pravo ti budi! Ta što da ničeš, gdje te ne siju! Ma baš si se
					zainatio, da ne daš Mariji mira; otkad si kući došao, neprestano ju bockaš,
					uvijek u nju zadirkuješ - reče smijuć se Jela.</p>
				<p>- A neka se malko našali! Lijepo je, kad su gospoda dobre volje - mahne Mato.</p>
				<p>- Evo, Mato, to će biti doskora naš liječnik - pohvali se Antun nabusito, pruživ
					ruku prema sinu.</p>
				<p>- Neće valjda gospodin Marko u Lučici ostati. Ta što da radi ovdje kod nas? Ma
					nema u svoj Lučici pet bolesnika! - smiješio se Mato.</p>
				<p>- Ala mi od njega pomoći! - usklikne Jela, pogledavši ljubezno sina.</p>
				<p>- Slušaj, Marko, slušaj! Uvijek ti je takva naša majka, uvijek nešto nabraja
					protiv liječnika - doda Marija.</p>
				<p>- Ej, stare diple! Voljela bi ona, da me čuje Lučičanima propovijedati; ali ja ne
					bih znao što! Je l' te, da je tako, draga mamo?</p>
				<p>- Sinko, pravo govoriš! Ma dala bih za to vid očinji! No što ću starica? Kad je
					tako, neka bude u slavu božju! Ta i ovako i onako sve zamalo traje. Da, da, samo
					do groba! Sve to brzo prolazi, i mladost, i oholost, i zdravlje!</p>
				<p>- No, no, stara, okanimo se tih stvari! To ti je preklanjska bura! E, e! Mi ćemo
					danas k objedu kao velika gospoda! Ma ogladnio sam kao vuk! - potuži se stari
					Antun.</p>
				<p>- Ajte u sobu, bit će odmah gotovo. Ti, stari, idi po vino; natoči onoga
					boljega.</p>
				<p>Antun skine s police velik zemljani vrč, pridigne vrata na podu, kotoratu, pa se
					strmim stubama spusti u podrum. Kroz otvor iz pivnice udari vlažan zrak
					zaudarajući po vinu, kiseloj repi, kiselu zelju, po starim okrutima i
					bačvama.</p>
				<p>- Grdna nas je pritisla sparina! Najbolje bi bilo objedovati u pivnici. A sad k
					stolu, dragi prijatelju! Gle, još nismo ni ručali skupa! - usklikne Marko, pa
					uhvati Matu za ruku, odvede ga u sobu.</p>
				<p>- Ako nismo dosada, odsada ćemo češće! - odvrati Mato, mahnuvši visoko rukom.</p>
				<p>Malo zatim napune Marija i Jela pladnje juhom, a zatim sjednu svi za stol. Rumeno
					vino veselo je odsjajivalo u velikoj staklenki; para tople juhe dizala se mirno
					prema stropu sobe. Muškarci svukoše kapute.</p>
				<p>- Gospodine Marko, vi mi nećete zamjeriti - ispriča se Mato, bacivši kaput na
					krevet.</p>
				<p>- Ta ne ludujte! - Evo, gledajte mene; jedan, dva, tri, ah, sad je dobro! -
					uzdahne Marko odbacivši kaput, prsluk, ovratnik i ošve na postelju.</p>
				<p>Marko sjedne iznova, namjesti se, pa stane slatko jesti.</p>
				<p>- Sinko, zar se ne sramiš? - ukori ga majka.</p>
				<p>- Zašto?</p>
				<p>- Ta počeo si jesti, a nisi se ni prekrižio!</p>
				<p>- Da, pravo imaš, mamo - reče Marko i prekriži se. - Znaš, u velikim se gradovima
					čovjek priuči na svako zlo. Vidiš, u Beču ti nema toga običaja.</p>
				<p>- Nisam znala, da su u Beču Turci - slegne Jela ramenima.</p>
				<p>- Ta kakvi Turci? - naruga se Antun ženi.</p>
				<p>- Ma i gori od Turaka! - suzbije ga starica.</p>
				<p>Marko si zavrne rukave košulje, te ne slušaše više riječi svoje majke. Bijaše on
					vrlo krasan mladić od kakovih dvadeset i pet godina. Onaj razgaljeni, jaki i
					bjeloputni mu vrat nad širokim prsima, nešto tamna mast zdravoga lica i vesele
					mu crne oči, sve to bijaše dokazom, da je Marko žilave i kao kremen čvrste
					naravi. Jeo je, kako jedu zdravi i gladni mladi ljudi, i pri tom pogledavao
					sestru si i Matu svojim sjajnim okom, što se je neprestano radosno smiješilo.
					Bijaše on neobično veseo i zadovoljan u toj maloj sobici, u toj skromnoj
					mornarskoj kućici, što se ogledavaše u tihom moru s grdnih klisura.</p>
				<p>- Marko, hoćeš li jošte juhe? - upita Jela sina.</p>
				<p>- Daj napuni, jer ti ovakve u Beču ne jedem svaki dan.</p>
				<p>- Ali, dragi sinko, tko bi ti to vjerovao? Gdje živi naš car, tu može i sin
					mornara Šabarića živjeti - klimnu Jela.</p>
				<p>- Ali ja ne jedem s carem! Vjeruj mi: bečka juha, to su vam prave pomije. A
					mislite li, da natrpaju lonac s rižom kao kod nas? Da; čovjek se skoro uznoji,
					dok uhvati nešto zrnja, koje po njoj pliva kao crvi.</p>
				<p>- Gospodine Marko, ima li u Beču više zgrada nego u Trstu? - upita Mato.</p>
				<p>- Za deset Trsta, za deset!</p>
				<p>- A što ću ja sirota! Rodila sam se u Lučici, pa ću umrijeti ovdje, a da nisam
					ništa vidjela do Rijeke - doda uzdišuć Jela.</p>
				<p>- No slušaj, sinko, nisi ni ti sve vidio! Bio sam ja u Londonu tri puta! To, ti
					je grad, moj brajne! Da, koliko odavle do Rijeke, sve kuća do kuće i nikad ni
					kraja - mahaše Antun, mjereć rukama na sve strane. - E, dosta sam ja gradova
					vidio, ma u najmanju ruku pedeset!</p>
				<p>- No čujte! Londra je grad pomorski, a Beč nema luke. Ja ne bih mogao živjeti u
					gradu, gdje nema mora - tvrdio je Mato.</p>
				<p>- Meni je pripovijedao gospodin plovan, da ima velikih gradova i u novom svijetu,
					no čekajte, kako se zove taj novi svijet? - pitaše Marija rastreseno.</p>
				<p>- Amerika - pouči ju brat.</p>
				<p>- Da, da, Merika - potvrdi Jela.</p>
				<p>- To je velika zemlja, ta Amerika; ima tamo i posve crnih ljudi - kazivaše Antun
					ženi.</p>
				<p>- Joj, Bog nas ih sačuvaj! - doda prekriživ se Jela.</p>
				<p>- A što se križaš, ta oni su dobri kao i mi! - uputi ju Antun mirno. - Kapetan na
					brodu pripovijedao bi nam često, da ima zemalja, gdje ti crni ljudi nas bijele
					jedu, no to ja ne vjerujem, jer znam, da gospoda katkad iz šale svašta siromahu
					na nos objese. Što bi, Mato, vi rekli?</p>
				<p>- Ja ne znam, što da reknem! - slegne mladić rame.</p>
				<p>- Na svijetu ima svega zla! - uzdahne Jela.</p>
				<p>- Ima i dobra, draga majko! - ispravi ju Marko.</p>
				<p>- Što ćete, Jele? Jedan se muči glavom, a drugi veslom! No ja ne vjerujem, da je
					baš ugodno škiljiti u knjige - mišljaše Mato.</p>
				<p>- Ta vi ste na glavu pali! Zamislite, da moj Marko uvijek u knjige škilji? -
					upita smiješeć se Antun. - A ne znate li za sve zabave u velikom gradu; za
					muzike, za plesove, za teatre i za...</p>
				<p>- Teatre, kazališta - popravi Marko oca.</p>
				<p>- A što je pak to tratar? - upita Jela gledajuć sina i bojeć se, nije li to kakvo
					zlo.</p>
				<p>- Ta deset sam ti već puta pripovijedala, da je to jedna velika kuća na Rijeci -
					reče Marija. - Lani sam bila jedanput u njoj pod samim krovom. Nekoliko ljudi
					govorilo je pred ostalim svijetom, što je sjedio u malim sobicama, sve tri po
					tri i više, kao pladnji na polici. Oni ljudi sprijeda pravdahu se i ubijaju. I
					dolje u sredini kuće bilo je mnogo ljudi no ti su mirno sjedili, samo bi katkad
					nešto vikali i udarali rukom o ruku.</p>
				<p>Marko slušaše pomno i ozbiljno riječi svoje sestre.</p>
				<p>- A jeste li što razumjeli one ljude, zašto se pravdahu? - upita Mato. - S kim
					ste bili u onoj kući?</p>
				<p>- Trgovac Stipe bio je poveo mene i još jednu našu susjedu. Razumjela nisam ni
					riječi, jer su oni ljudi talijanski govorili.</p>
				<p>- A zašto da ne govore hrvatski? - upita začuđeno Jela.</p>
				<p>- Kad bi hrvatski govorili, svi bi ih Riječani razumjeli. Ja sam svakog tjedna na
					Rijeci, imam posla s puno svijeta, pa me svi razumiju, kad govorim ovim našim
					jezikom - reći će Mato.</p>
				<p>- Za gospodu je talijanski jezik, a hrvatski je za nas siromake - mahne rukom
					Antun.</p>
				<p>- A zašto? - upita Marko trgnuv se neugodno.</p>
				<p>- Ma tko bi to znao! Gospodin plovan veli ljudima, da je i naš jezik kao i svaki
					drugi, pa i ljepši od mnogih drugih, a načelnik veli opet, da je naš jezik za
					one, koji koze pasu - odvrati Antun.</p>
				<p>- Dragi oče, idi ti po bocu vina, a okani se politike; nisu te stvari za
					tebe.</p>
				<p>- A što zna on, što je politika! - doda smiješeći se Jela.</p>
				<p>- Šuti, stara, ne pačaj se ti u muške poslove, nego nam donesi malo crne kavice.
					Neće nam nauditi za ovim ribama.</p>
				<p>Tako šaleć se i razgovarajuć dokonča se i ručak. Kad Jela donese kavu, reče Marko
					sestri.</p>
				<p>- Marijo, molim te, pogledaj, imam li koju smotku u kaputu.</p>
				<p>- Nemaš ni jedne - odvrati djevojka pretraživ mu džepove kaputa.</p>
				<p>- Imao sam tri, četiri, no popušio sam ih putem - ispriča se Mato, od srca žaleć,
					što ne može podvoriti gospodina Marka.</p>
				<p>- Pošaljite po nekoliko; ta gdje je Antonio? Ej, Antonio! - zovnu Marko.</p>
				<p>- Nema ga kod kuće - reče Marija i pogleda uzbunjeno Matu.</p>
				<p>- A kamo li je zalutao? - upita Antun.</p>
				<p>- Od rana ga jutra ne vidjeh; lovi valjda ribe - odvrati Jele.</p>
				<p>- Vi ga, Mato, poznate? O, to vam je duša od čovjeka! - reče Marko.</p>
				<p>- Poznam ga, al valja da je vrlo čudnovate ćudi.</p>
				<p>- Da, da čudnovate; prođu i dva dana, da ne izusti ni jedne cigle riječi, a sada
					već dulje vremena svakim je danom mučaljiviji i žalosniji. Bog bi znao, što mu
					se sve mete po glavi - kazivaše Jela mašuć glavom.</p>
				<p>Marija pođe iz kuće kupiti smotke. U sobici umuknu svi. Nakon podulje stanke
					prekine tišinu Antun, upitav Matu:</p>
				<p>- Hoćete li za vida kući?</p>
				<p>- Hoću, hoću, kad zahladi - otpovrnu Mato i zamisli se.</p>
				<p>Mladić je htio nešto reći, no nije mogao svladati velike uzrujanosti, što bi se
					svakim časom povećala na njegovu licu.</p>
				<p>- Danas vas je sunce opalilo - reče Jela - no što ćeš, kad smo se sprijateljili,
					pa ste nam i obećali poslije one nesreće, da ćete nas kadgod posjetiti.</p>
				<p>- Ne bi Mato u Lučicu po ovoj žegi, da ga ne vuče srce za kojom od naših lijepih
					djevojaka! Je l' te, da sam pogodio žilicu? - reče nasmijav se Marko.</p>
				<p>- Ma bit će nešto slična - izmuca Mato, a lijepo mu se lice ožari.</p>
				<p>- Recite mi njeno ime, pa da vam budem prijatelj i savjetujem i uputom. Hajde,
					Mato, da čujemo! Ako baš hoćete, ja ću za vas isprositi i s njenim ocem uglaviti
					vjeridbu.</p>
				<p>- Gospodine Marko, lako je vama, al je meni teško! Da, ne bi mnogo koraka učinili
					da nađete onu, rad koje zalazim u Lučicu. No čujte me, ta šta da čekam, kad smo
					već u riječi? Hoćete li, da vam baš rečem, što mi srce tišti...</p>
				<p>Svi umukoše, Mato nastavi nestalnim glasom:</p>
				<p>- Dragi moj prijatelju Antune, vi ćete... - no ne doreče, jer mu riječ u grlu
					zape.</p>
				<p>- Ajde, Mato, odlanut će vam! - osokoli ga Marko.</p>
				<p>- Antune, oprostite mi, što vas nazvah prijateljem, ne bih smio, jer bi mi mogli
					biti ocem. Vi znate...</p>
				<p>- Mato, slušam vas - reći će Antun nakon poduljeg čekanja, gledajuć u prozor.</p>
				<p>- Ma hoću da vam istinu kažem. Evo, čujte: ja želim, da mi date vašu Mariju za
					ženu. Nadam se, da se tome nećete usprotiviti; mlad sam, pod svojim sam krovom,
					pa ako me je ove zime i nesreća zadesila, još se ipak ne moram potucati oko
					tuđeg praga. Majka mi već ostarila i obnemogla, u kući treba mladih mišica, a
					vaša mi je Marija srcu prirasla.</p>
				<p>- Mato, vidim, da ste se namjerili jedno na drugo! E pa dobro, radujem se od srca
					i svu vam želim sreću. Govorite s Marijom, pa ako se odluči, Bože daj, bilo u
					dobri čas! - izusti Antun okrenuvši se prama moru, da ne bi tko opazio, kako mu
					se oči zamutiše.</p>
				<p>- Mato, kao da ste se rodili jedno za drugo! Mladi ste i zdravi; radite i
					štedite, pa vam neće uzmanjkati korica kruha. Neću da se hvalim, no svaka bi se
					majka mogla ponositi s mojom Marijom. Vi ste, Mato pametan i radin, imate nešto
					pod krovom, a i Mariji ćemo dati, koliko premožemo. Neće ona iz naše kuće kao
					kakva sirota, ta nismo ni mi siromašni kao crkveni miševi! - završi Jela i otare
					pregačom suze.</p>
				<p>U taj par stupi na prag sobe Marija, noseć u ruci smotke. Pogleda brata, a ovaj
					joj se važno nasmiješi. Taj Markov posmijeh, ona tišina u sobi i zabuna na licu
					sviju prikuju djevojku o prag; osta kao zapanjena i poniknute glave.</p>
				<p>- Marijo - oglasi se Jela - evo, baš sada smo govorili o tebi.</p>
				<p>Krasna djevojka, porumenjevši po vratu, licu, do same crne i sjajne kose, gledala
					je u zemlju.</p>
				<p>- Mato želi da mu budeš ženom, pa ako ti pristaješ, pristajemo i mi - reče joj
					otac. - No, Marijo, što se stidiš! Dođi bliže, ta nisi više dijete!</p>
				<p>- Majko! - hukne djevojka, te približivši se postelji, nasloni se na nju i tako
					sakri lice.</p>
				<p>Marko skoči k sestri, uhvati joj objeručke glavu i silom ju makne s postelje.
					Marija sakri si sada lice rukama, a Marko mičuć joj ruke zapita:</p>
				<p>- No, dušice, hoćeš li ga ili nećeš?</p>
				<p>- Marko, Marko! - moljaše Marija, a taj glas radosno drhtaše.</p>
				<p>- Da ili ne? - ponovi brat.</p>
				<p>- Ostavi ju na miru! - zaprijeti mu majka.</p>
				<p>Mato pristupi djevojci i uzevši ju za ruku upita je slatkim glasom:</p>
				<p>- Marijo mila, recite mi, umirite nas sve, recite mi, hoćete li sa mnom u
					Jelenšćicu?</p>
				<p>Marija ne izusti ni slova, no baci mu se nježno u naručaj i zagnjuri glavu u
					njegova njedra. Matine oči radosno sijevahu, osjećajuć topli joj dah, držeći ju
					u svom naručju. Taj dah grijaše njegovo srce koje silovito kucaše, i što ne
					mogaše istutnjiti i umiriti se. Iz Jelinih očiju navali bujica suza, kad vidje
					kćer na grudima čovjeka, koji pred osam mjeseci ležaše u ledenoj nesvijesti na
					onom krevetu.</p>
				<p>- Sretni bili! - zajeca Jela. - Ne znali, što je muka, ni što je bol! Bog vas
					blagoslovio i obdario zdravljem i poštenjem!</p>
				<p>Dok Jela govoraše, natoči Marko kupice rumenikom vinom. Krasnomu tomu mladiću
					razgaljena su prsa, lice mu je nešto porumenjelo, oči mu veselo igraju pod
					gustim obrvama. Marko podigne kupicu u zrak i strese lijepom glavom, da tako
					poravna meke pramove crne kose, što mu se predivno talasaju. Visoko drži on
					kupicu, nešto svečana prelijeva se njegovim licem. Širok rukav bijele košulje
					spao je pod lakat, a čvrsta mu i gola ruka, čini ti se, prosut će svu sreću, što
					je u svemiru ima širom te sobice.</p>
				<p>- Čaše u ruke! - klikne Marko, a kad ga svi posluhnu, snažnim i zvonkim glasom
					kliknu: - U zdravlje Marije i Mate!</p>
				<p>Svi kucnu. Stari se Antun smiješio i otirao suze sa navorana lica.</p>
				<p>- Daj, da te poljubim, sestrice mila - reče Marko i utisne joj žestok cjelov
					najprije na usne, a zatim ju stane cjelivati po licu, čelu, gdje god je mogao,
					jer se sestra dražesno otimala i rukama branila.</p>
				<p>- Marko, što si se tako razigrao? - upita ga majka.</p>
				<p>- Razigrao! Ta sto života u meni kipi! Pa moram biti veseo, kad vas viđam ovako
					sretne.</p>
				<p>- A jesi li se i ti obazro gdje po svijetu? - doda Jela. - O, ti si gospodin,
					tvoja će se odijevati svilom i kadifom, a ne ovakvom suknjom! Da, i klobuk će ti
					nositi kao Bodulke, pa i onaj mali kišnik, da ju sunce ne oprži. A hoćeš li ju k
					nama u Lučicu dovesti, da vidi od svoje svekrve, kako se radi pasulj i
					krumpir?</p>
				<p>- Ima još vremena, draga majko - odvrnu Marko zamišljeno.</p>
				<p>- E, kad bude liječnik, lako će njemu biti za ženu! Ima ih dosta po svijetu -
					primijeti otac.</p>
				<p>Sad se rasprede srdačan razgovor sve do u suton. Na svačijem se licu zrcalilo
					blaženstvo, a najviše na Marijinu. Jedino brata joj obletavahu neke nevesele
					misli, no on se silio, da mu nitko ne zaviri u dušu, a to mu ne bijaše ni teško
					među ljudima, koji nisu navikli da paze na razne izraze tuđih lica. Jedina
					Marija pogledala bi katkada radoznalo i nemirno, no njene rumene usne svele bi
					se opet u dražestan smiješak, čim bi joj oči o Matino lice zapele. Mato
					neprestano pogledavaše u svoje zlato, s koga ne mogaše skinuti oka ni pet
					časaka. Srcem mu se talasahu najslađa čuvstva, tiha sreća blažila mu zaljubljenu
					dušu. Kad u sobu mrak navalio, otiđu Jela i Antun prigledati ovce i malu tustu
					kravicu. Marko se naslonio na prozor i zagledao u more. Divotan mu je vidik pred
					očima pukao, no on se ne raji velebnim krasotama zavičajna predjela. Čarobna
					slika, što se pred njim razvija, pričinja mu se malenom i tijesnom. Njegove
					misli probijaju siv i lagodan sumrak, htjele bi one, da se svi prostori
					razmaknu, jer kad se zalete prema mrkom obzorju, odbiju se tu i srnuvši natrag u
					Markovu vruću glavu, spuste se u njegovo srce, gdje okrutno premeću razna
					čuvstva i slatke uspomene, tražeći krvava mjesta i slijevajući u te rane melem
					nade...</p>
				<p>Markovo se čelo mrgodilo, lice mu se snuždilo; samo na časak pomolio bi mu se na
					usnama nujan smiješak; slab odsjev nade, što bi zatinjala kao umiruća iskra u
					mraku njegove duše.</p>
				<p>U sobici, u polutami, sjeđahu Marija i Mato jedno uz drugo. Marko nije slušao
					njihovih pomiješanih glasova, nije ni jedanput čuo, kako bi u sobici nagli dodir
					toplih usana drhtnuo sivim zrakom. Ljubavni Marijini uzdasi nisu bunili brata
					joj, slatki šapat sretnika nije se doimao njegova srca...</p>
				<p>Rumenilo na zapadnom nebu bilo je već odavna iščezlo, a Mato jošte cjelivaše
					Mariju, šaputajući slatke riječi, kojeno mu je ljubav iz srca na usta iznosila.
					Marija se odazivaše isprva stidljivo i bojažljivo, no prepuno joj se srce
					doskora razlije; rumene joj i vlažne usne stanu onda žuboriti i romoniti riječi
					pune zanosa, pune nadzemnoga žara, riječi, koje se mogu vinuti na usta samo iz
					ljubavlju uzburkanih djevojačkih grudi. Mato, prestravljen i očaran blaženošću,
					gledaše u sjajno lice premile djevice, slušajući njezine riječi, taj nebeski poj
					iz tako slađanih usana. On nije shvaćao svoga zlata, već presenećen i uzvišen u
					nepoznate krajeve sklada, ćutio je neodoljivu silu njezinih riječi, osjećajući
					slast i bol, kao da mu se u dušu njezinu duša slijeva...</p>
				<p>Tamna se noć uvalila u Kvarner. Kroz mrak čini ti se more ogromnim bujnim poljem,
					nad kojim se dižu noćne magle. Marko promatraše dulje vremena te magle. Kad se
					on na prozoru ganu, pritisne Mato na Marijine usne oprosni cjelov, privinuvši
					joj bujno tijelo na svoje grudi. Oprostivši se zatim sa ostalima, izađe iz
					Lučice i udari prema Jelenšćici cestom, što se je pred njim u mraku gubila. Srce
					mu radosno kucaše, on koracaše lako, osjećaše na sebi krila; činilo mu se, da ga
					nosi neko nevidljivo biće. Tamna noć jasan mu je dan. Mrke stijene dulje se u
					mraku uz cestu; mnogomu se putniku srce od straha ledi, kad ih opazi već iz
					daljine i kad se stane križati kao pred grdnim utvarama. Te se stijene Mati
					prijazno smiješe. Na modrom nebu krijese se zvijezde sve jedna do druge, a
					pokoja krupnija povjerljivo i umiljato sjaji njegovom vlažnom oku. On gleda u tu
					zvijezdu na modrom nebu, koje kao da se je te noći zemlji približilo, on ju
					gleda i žali, što joj ne može povjeriti svega onoga, što je Mariji rekao, da mu
					u duši lakše bude. Noćne tmine postaju sve gušćim i zrakom se valjaju,
					otajstveno dršćući. Njihovi srsi stapljaju se sa uzdasima uspavana mora, što se
					uzdižu ispod mračnih klisura uz zujanje noćna daha i uz šušanj šumica. Sav taj
					čarobni i tajinstveni sklad usnule naravi, sve se to gubi, sve to zamire na
					glavicama one gole i tamne gorske kose, što probija nebo svojim rastrganim
					vrhovima, kojima se kroz pukotine sjaji po koja blijeda zvijezda...</p>
				<p>Iste noći, okolo jedanaestoga sata, šetaše jedan čovjek povisoka stasa carskom
					cestom, i to baš pod izbreškom, gdje si je pl. Saletti kuću sagradio. Noćni
					šetalac zaustavio bi se svaki čas te prisluškivao, ne bi li čuo što u šumi, koja
					se prostire od ceste do vrha brežuljka. Šetalac naglo zasta i okrenu se prema
					šumi. Kroz šikarje provlačio se netko kao zvijer, koja noću hranu traži. Malo
					zatim skoči iz šume preko jarka na cestu jak i onizak čovjek.</p>
				<p>- Antonio - šapnu Marko - čeka li me?</p>
				<p>- Da, čeka.</p>
				<p>- Od jučer te nisam vidio; jesi li joj predao moj list?</p>
				<p>- Jesam, sinoć.</p>
				<p>- Nije li ona tebi dala list za mene?</p>
				<p>- Nije.</p>
				<p>- Antonio, hvala ti od srca! Skoro godinu dana nisam je vidio. Da nije tebe, ne
					bih mogao nikad s njom govoriti. Hvala ti! - reče Marko i uzevši mu desnicu
					čvrsto ju stisne.</p>
				<p>- Idite, čeka vas. Vi ju ljubite?</p>
				<p>- Da, ljubim, no ti si sretan, jer ne znaš, što ta riječ znači.</p>
				<p>- Ja! - izlane Antonio muklo.</p>
				<p>- Da, ti ne znaš...</p>
				<p>- I ja sam čovjek.</p>
				<p>- Ta, naravno, kao svaki drugi.</p>
				<p>- Ne, ja nisam čovjek; mene smije svatko ubiti. Ne, ja nisam čovjek.</p>
				<p>- Da što si?</p>
				<p>- Ljudi imaju oca i majku. Ja sam nahod, čujte, nahod - istisnu Antonio groznim
					glasom.</p>
				<p>- Što ti je danas, Antonio? - upita Marko, trgnuv se natrag za jedan korak. Groza
					ga bijaše zahvatila, videć pred sobom sijevajuće Antonijeve oči.</p>
				<p>- Hajdmo, čeka vas.</p>
				<p>- Šuti, netko ide.</p>
				<p>- Ne ide nitko.</p>
				<p>- Antonio, ja idem ovud kroz šumicu, a ti pođi okolo, kao lani.</p>
				<p>- Da.</p>
				<p>- Pazi, da me tko ne zateče.</p>
				<p>- Hoću, no oprostite mi - izusti Antonio molećim glasom.</p>
				<p>- Što da ti oprostim?</p>
				<p>- Vi ste se mene uplašili. Oprostite. Ovdje me peče - reče i metne ruku na
					srce.</p>
				<p>- Kazat ćeš mi drugom zgodom. Hajdmo!</p>
				<p>Rastanu se. Marko se provere šumom do zida, kojim je opasana ravnica kraj
					Salettijeve kuće. Skočiv na zid pođe rubom ravnice u drugu šumicu, odaljenu od
					kuće kojih sto koračaja. U šumici rasprela se cijela mreža stazica. Već je pol
					noći. Marko, iduć uskim putićem, naglo se zaustavi. Pred njim u mraku zabijeli
					se nešto, kao ljudsko lice. Marko potrči, raširi ruke i šapnuv: Elviro! -
					privine na grudi vitku i mladu ženu.</p>
			</div>
			<div type="chapter">
				<head>V.</head>
				<p>Stari plemić Saletti bijaše vrlo strog, štedljiv i za bogatstvom pohlepan čovjek.
					U njegovoj kući nije se kruh badava lomio. Sva služinčad bijaše zaokupljena
					neposrednim poslom, no usprkos tome umakli bi Lovro i Luka u Lučicu bilo pod
					kakovom izlikom, samo da začuju štogod o Mariji Šabarićevoj. Sluge vrebahu
					neumorno na mladu djevojku, nastojeć saznati, kamo zalazi; oprezno i lukavo
					propitkivahu bezazlene ljude u nadi da će ipak nanjušiti štogod čim bi mogli
					umiriti svoga mladoga gospodara. Cijelo ih je tijelo svrbjelo od velike i
					slijepe nestrpljivosti, da se riješe čim prije svoje pogibeljne zadaće, da skinu
					s vrata tešku brigu, i da se napokon dočepaju obećane im nagrade.</p>
				<p>Alfredo nije ni izdaleka sumnjao, da mu nakana ne bi za rukom pošla, a posvema se
					je pouzdavao u vještinu i u vjernost svojih slugu. On, Alfredo Saletti, da
					Saletti, plemić, bogat i naobražen čovjek, pun svakojaka iskustva, on, koji je u
					tuđini slavio toliko teških pobjeda, pa njemu, njemu da se iznevjeri sreća u
					tako neznatnom pothvatu? Takove misli pričinjahu se Alfredu smiješnima, a da su
					komu drugomu u glavu sunule, pričinile bi mu se bile i glupima!</p>
				<p>Svake večeri polagahu pokunjene sluge račun svomu gospodaru, ispričavajuć se da
					ne mogu ništa opraviti ni saznati, jer da im je na putu onaj nesretni Antonio.
					Alfredo slušaše strpljivo njihove neslane isprike nekoliko dana, a kad se je
					jedne večeri na njih razljutio, zagrozi im se, da će im oduzeti novce, kojima ih
					bijaše zakapario. Sluge zdvajahu. Alfredo, da ih osokoli, pogleda ih važno i
					ispruži ruku prema njima, oponašajući mah, kojim se porine nož u srce čovjeku,
					komu ne želimo doživjeti sijedih dana. Sluge razumješe taj osudni mig, taj
					značajni mah, no slegnuvši ramenima izjaviše, da im je nemoguće, jer da nema
					prilike i zgode, te da im se neće uludo gubiti glave.</p>
				<p>Alfredo često mišljaše o Antoniju. Plemić je mrzio nahoda iz dna duše. Dubok i
					širok jaz razdvajao je njih dva. Njega, Alfreda, sav je svijet pozdravljao, svi
					su pred njim skidali kapu, mnogi su se klanjali, pa i sam župnik pozdravio bi ga
					smjerno, kad bi se s njim sreo. A taj garavi, taj poderani Antonio, prošao bi
					mimo njega, pa ne samo da ga ne bi pozdravio, već bi ga pogledao i promjerio
					mrkim i prezirnim pogledom. Pa tko je taj odurni nahod? Zašto da mu se
					neprestano među noge upliće? Zašto mu je tako često pred očima? Da, u istom
					Beču, u kazalištu, na ulici, u velikim zabavama, na sjajnim plesovima, svagdje
					mu na um dolazi taj prljavac, svud mu se pričinja, da vidi onu veliku glavu, onu
					raskuštranu kosu, ono mrko njegovo oko. Među hrpama velegradskih plesačica, među
					dragim kamenjem, što se blista u mekim pramovima njihovih krasnih glava, među
					naborima zavjesa njegove radosne alkove, svud se diže, svud se pomalja, svud ga
					prati nahodov kobni i krvavi pogled, koji ga buni u danima radosti, koji mu sve
					slasti gorči i prekida.</p>
				<p>Alfredo se često ljuti, što si nahoda izbiti iz glave ne može; nesnosne su me te
					misli, no čim se više muči, da si misao na drugi predmet svrne, tim mu se
					živahnije predočuje jedna zgoda iz djetinjstva.</p>
				<p>U sumrak nekog dana, bilo mu je tada oko pet godina, sjedio je na sagu posred
					sobe, zabavljajući se raznim igračkama. Alfredo se igra, da ne može ljepše,
					valja se po mekom sagu, razgovara se sam sa sobom, hihoće, klikće, zove po imenu
					svoje drvene konje, a tad najednom prestrašeno zavrisnu. U sobu bješe ušla neka
					stara i siromašna žena, vukuć za sobom dronjava dječaka. Taj zamazanac bijaše
					velike glave i čupave kose. Na Alfredov krik izleti iz obližnje sobe stari
					plemić, njegov otac, da vidi, što se zbilo, no opazivši ženu, izdere se na nju,
					pokaže joj vrata, te uđe u sobu, iz koje bješe ispao. Žena, umjesto da ga
					posluša, te se iz kuće pobere, pođe za njim i stane ga nešto moliti i
					zaklinjati. Plemić se razljuti užasno i obasu je pljuskom grdnih psovaka. Žena
					moli i plače, a plemić proklinje nju i onoga prestravljenoga derana. Kad starom
					Salettiju dodijalo, turne ženu iz sobe, a jadnoga dječaka gurne nogom u leđa
					tako žestoko da se je po podu skotrljao do Alfreda i na sagu izvalio. Tad i u
					mladom plemiću uskipi krv, te uhvativ debelu batinu, stane nemilo udarati po
					glavi bijednoga sirotana, koji je vriskao od boli, videć, da mu curi krv s
					lica.</p>
				<p>Od ove zgode sjećao se Alfredo Antonija. Taj prizor bio se začavlio u njegovim
					moždanima. Ona žena došla je bila jošte dva, tri puta u njihovu kuću, no njegov
					otac svaki bi ju put protjerao, grdeć ju i grozeć joj se, samo da se više ne
					povrati. Alfredo nije pitao, ni kad je ponarastao, tko je bila ona žena i zašto
					je dovađala onoga dječaka, jer on kao i svi drugi ukućani bili su navikli takvim
					prizorima. Dan na dan ispsovao bi stari Saletti u najmanju ruku po pet ljudi,
					koji su k njemu dolazili, moleći ga da im se smiluje i da im ne prodaje
					baštine.</p>
				<p>Alfredu, kako već vidjesmo, bješe se prohtjelo zdrave i nepokvarene djevojke.
					Marijino krasno tijelo bješe raspalilo u njegovu srcu neodoljive žudnje i crnu
					strast, a taj prokleti Antonio najveća je zapreka, što se je ne može dočepati,
					što ne može zatomiti svoje čežnje. To poderano kopile bez praga i ognjišta
					oborilo se na nj i srušilo ga posred ceste jednim udarcem, a on se jošte nije
					osvetio! Alfredo dršće od srditosti, žuč mu se prelijeva srcem, kad pomišlja, da
					je na nj nasrnuo onaj ogavni stvor i da još - živi!</p>
				<p>Na posljedice umorstva nije Alfredo pomišljao. Smiješno! Ta koga da se boji? Tko
					da se brine za Antonija, kad ga ugrabi mjesec suncu? Ludorije, tlapnje,
					smiješno! Pa tko da odade, tko da nanjuši, da je on podmitio sluge? Pa zašto da
					se boji? Zar ne zna on, da mu je otac bogat, vrlo bogat? A načelnik, nije li
					pouzdan prijatelj?... A pravica, sud, žandari? - Brus! Gdje su dokazi, gdje su
					svjedoci? Koliko ima ljudi u Lučici, koji nisu kod njegova oca zaduženi? Zar ne
					obrađuje njihova polja do trideset obitelji? - Jadni crvi, što se na našem
					hrane, zar oni da proti meni svjedoče? Pa tko je taj Antonio? Što su, gdje su
					njegovi zaštitnici?... Stipe Barilović, možda i župnik! Zar da strepim pred
					popovima i pred kramarima, ja, Alfredo Saletti!?</p>
				<p>Luka i Lovro razbijahu si međutim uzalud glavu, kako da jave što vesela mladomu
					plemiću. Marija izlazila je vrlo rijetko, pa kad bi kamo i pošla, to su bila
					obično takva mjesta, gdje je bilo i drugih ljudi u blizini. Otac joj bješe
					obolio, pa ju je i to kod kuće zadržavalo. Alfredo je zdvajao.</p>
				<p>U Lučici obdržavaju ljudi dvije berbe i dvije žetve. Ono, što do mora rodi,
					sazrije rano, a u gori sve tri nedjelje kašnje. Od grada do oranica u gori
					trebaju ljudi dobar sat hoda. I Šabarićevi imali su nešto zemlje u gori. Jednoga
					dana vraćala se Jela kući, noseć dosta veliko breme snoplja na leđima. Bilo je u
					suton. Starica koračaše pognuto i oprezno strmim i kamenitim putem po jednoj
					goloj strani, a da se ne prevali, uprla bi se gdjegdje o jaku preslicu. Kad
					dojunja podno brijega, nasloni breme na jedan zid, da malko otpočine. Otare si
					zatim znoj s lica, pa se zagleda u široku dolinu, što je pukla gradiću Lučici po
					strani. U toj mirnoj dolini među šumicama i među pašnjacima nalazi se ovelik
					zelen prostor, opasan četverouglastim visokim pocrnjelim zidom. Kroz grane
					starovjeke lipe bjelasa se crkvica, sazidana po sredini onoga prostora. To je
					lučičko groblje. Sva dolina napunila se već lagodnom sjenom ljetnoga podvečerja.
					Stara Jela baš se zagledala u domaće groblje. Slabe joj oči ne mogu razabrati
					pojedinih križeva na malim humcima; samo dva čedna spomenika, i jedan mnogo
					veći, magle joj se pred očima. Pod jednim počiva Stipina sestra, koja je uvenula
					kao pupoljak, pod drugim je jedan župnik, a pod ovim velikim žena staroga
					Salettija. Jela pomisli: Strunule su im već i kosti! Izustivši zatim glasno:
					»Bog ih pomiluj!« izmoli tiho molitvu za duše svih umrvših. Sad si poravna
					breme, da pođe dalje, no začuvši iza sebe nečije korake, okrenu se i prepozna
					Luku, Salettijeva slugu. Luka je nosio breme kolja. Kad se približi starici,
					pozdravi ju riječima:</p>
				<p>- Dobar večer, Jele! Otkud vi s tim bremenom?</p>
				<p>- Bog daj dobro, Luka! Ala ste si nasjekli lijepa kolja! Bila sam u gori po ovaj
					ječam. Ma nema u klasu ni po dva zrna! Zla, zla, ljetina, dragi Luka!</p>
				<p>- Imate dakle i u gori zemlje? - upita Luka slatko, a nekakva radost preleti mu
					crvenim i punim licem.</p>
				<p>- Da, imamo dva, tri dolčića.</p>
				<p>- Jele, bit ćete se umorili; teško je ići ovim putovima s bremenom, pa još u
					vašim godinama - hoće Luka da navede vodu na svoj mlin.</p>
				<p>Malene mu sive oči neprestano žmirkahu.</p>
				<p>- Ah, što ću? Muž mi je obolio, a kći mi se i odviše muči; no nemojte misliti, da
					već ne mogu baš ništa.</p>
				<p>- Imate li još snoplja u gori? - upita Luka kao slučajno i pogladi si kratku
					plavu bradu.</p>
				<p>- Bit će ga još jedno breme. No sad sam se dosta odmorila - reče Jela i pođe niz
					brijeg.</p>
				<p>- E, lako zato, kad nije više - reći će Luka iduć za njom i smiješeć se pod
					bremenom.</p>
				<p>- Borme ne idem ti sama po nj!</p>
				<p>- Pravo imate, kad je mlađih u kući.</p>
				<p>- Neće joj biti teško! Poslat ću je sutra rano, prije osvitka; najbolje je, da
					obavi za hlada.</p>
				<p>- O, u vaše Marije lake su noge! - polaska Luka starici i naperi uši, na kojima
					mu se lupila koža i na hrptu široka nosa.</p>
				<p>- Mlada je i zdrava!</p>
				<p>- Ljudi govore, da je doskora pir u vašoj kući? - upita Luka i oslini debele i
					klepave usne jezikom.</p>
				<p>- A tko bi to znao!</p>
				<p>- Jele, kako se ono zove budući zet?</p>
				<p>- Mato... Mato.</p>
				<p>- Da, da, Mato. Lijep pir! Ej veselo, Jele! Lijepo vam je Bog dao! Kći vam se
					udaje, sina ste odgojili, pa što ćete više?</p>
				<p>- Malo će mi biti od njega koristi!</p>
				<p>- Da, on je gospodin, no svi nisu jednaki. Čujem i slušam ljude, pa svi ga
					hvale.</p>
				<p>- Valja reći istinu, i mi se ne možemo na nj potužiti. Mlad je, a dosta već zna;
					dosta je već za knjige potrošio! - uzdahne starica.</p>
				<p>- Što govorite, Jele? Dosta, dosta! Ma znat će koliko i gospodin plovan, ako ne i
					više! Dakako izvan svetih stvari.</p>
				<p>- Za srce ste me ugrizli, za srce!</p>
				<p>- A zašto, Jele? - upita naprasito i trgnu se jakim i stepenim tijelom.</p>
				<p>- Sjetili ste me, da mi je Marko mogao biti redovnikom.</p>
				<p>- Tako, tako... - odvrati Luka i odlane mu.</p>
				<p>- Marija će mi u Jelenšćicu, a da Marko nije što je, bio bi možda našim plovanom.
					Sama ću ostati s mužem, no što ću, kad je Bog tako htio!</p>
				<p>Tako se razgovarajuć približe se Salettijevom brežuljku. Luka pozdravi Jelu i
					zakrenu drugom stazom, gdje se putovi razilaze.</p>
				<p>Sluga se smijaše u debele žute brkove, viseće mu preko usana, te se radovaše, što
					je naveo staricu na tanak led i što ju je onako lukavo ispipao. Luka bijaše
					čovjek, koji je živio u uvjerenju, da bi mogao nadmudriti i samu sotonu! Ej,
					lako ti ga njemu sada! Nestrpljivi Alfredo neće više moći da mu spočitava ono
					sto forinti i da ga grdi, jer će ga on doskora uvjeriti, da ga nije htio
					obigrati, obećavši mu, da će savjesno ispuniti, što bjehu međusobno na vjeru
					uglavili.</p>
				<p>Kad prispije kući s bremenom kolja, odmah popita za kočijaša Lovru, no ni ovoga
					nije bilo kod kuće, jer se bješe nekud odvezao s mladim plemićem.</p>
				<p>Luka Kopris bijaše jošte mlad čovjek, a služio je već dvadeset godina kod starog
					Salettija. Kopris bijaše rodom iz Poreča, gdje je živio jedan od Salettijeve
					braće. Kad je Luka u Lučicu došao, bilo mu je negdje dvanaest godina.</p>
				<p>Na crkvenom zvoniku u Lučici odbio je deseti sat. Antonio već čuči pod onim
					zidom, što okružuje ravnicu, koja se prostire pred Salettijevom kućom.
					Potisnuvši slamnati šešir nad zatiljak, sav se zguri. On dolažaše svakoga tjedna
					pod onaj zid, noseć listove gospođici Elviri. Antonio bijaše odan Šabarićevima,
					a za Marka skočio bi on u sam pakao. Marijin brat ljubljaše već duže vremena
					Alfredovu sestru. Bijaše to tajna ljubav, a trebaše najveće smotrenosti da ne
					plane oluja i da ne satre sudbina ova dva mlada srca, koja se žarko ljubljahu.
					Markovi listovi iz Beča dolazili bi na stanoviti dan u gradić Jablanac i tu bi
					ostajali na pošti, dok ih ne bi Antonio digao. Od Lučice do Jablanca ima dva
					sata hoda. Listovi nisu glasili na ničije ime; bili su označeni brojem, koji
					bijaše poznat samo Antoniju. Ljudi bijahu najzad opazili, da nahod zalazi
					prečesto u Jablanac, no gonetali oni koliko im drago, sav im trud bijaše
					uzaludan. I stara Jela bila ga nekoliko puta upitala, kakav ga to posao goni u
					Jablanac. Antonio rijetko bi odgovarao na njezina pitanja, a kad bi mu se baš
					prohtjelo, da što reče, opsjenio bi već staru kakvom mudrom izmišljotinom. U
					dvije godine ma ni jedan od Markovih listova da bi se izgubio; poštar u Jablancu
					bijaše pošten mlad čovjek, pouzdan mu i iskren prijatelj.</p>
				<p>Antonio sjedi zguren pod zidom, a čudne mu se misli motaju glavom. Nakon
					poduljega čekanja začuje nečije korake. Pridigne se i raspozna u mraku stas
					Alfredov. Mladi plemić ušeta se ravnicom. Tako prođe pol sata. Sad začu opet
					korake čovjeka, koji se naglo približavaše. Uzdignu se i pogleda. Alfredo i Luka
					stajahu podalje od njega, tako da je prečuo prve njihove riječi. Prignu se i
					stane se šuljati, da im se primakne, pazeći da ne zašušti šikarjem, što je pod
					zidom bujalo. Sad razumijevaše svako njihovo slovo. Kad bi se oni makli, za koji
					korak, i on bi se za njima povukao.</p>
				<p>- Jesi li već kazivao Lovri? - zapita Alfredo prigušeno.</p>
				<p>- Jesam, gospodine - odvrati Luka.</p>
				<p>- Čuj, mi ćemo sami u goru; reći ćemo, da idemo u lov.</p>
				<p>- Pa zašto da nam se i Lovro ne pridruži?</p>
				<p>- Ne, nikako! Moj bi ga otac mogao trebati, pa bi se i začudio, da je Lovro s
					nama pošao. Ti znaš, da on nikad ne ide u lov. Oprezno valja da radimo! Da ide
					kočijaš s nama, otac bi štogod posumnjao. No, znaš li ti, gdje je taj Šabarićev
					dolac?</p>
				<p>- Gospodine, lako za to! Noćas neću ni da okom trenem, a sutra pripazit ću, da ju
					vidim, kad pođe iz grada. Mi ćemo za njom izdaleka.</p>
				<p>- No moglo bi se slučiti, da ne dođe.</p>
				<p>- Doći će svakako; barem mi tako reče danas njezina majka.</p>
				<p>- Dobro, Luka, dobro! Ponijet ćeš sobom čvrst velik rubac...</p>
				<p>- Rubac?</p>
				<p>- Da... Zar me ne razumiješ?</p>
				<p>- Da, ako se ne preda na milost i nemilost.</p>
				<p>- Razumijem, al...</p>
				<p>- Zar te grčevi hvataju?</p>
				<p>- A da nas utuži, da nas prijavi sudu?</p>
				<p>- Glupane!</p>
				<p>- E, nisam ja svoje kože kupio na pazaru!</p>
				<p>- Ne luduj! Što da nas tuži? Ne znaš li, da je zaručena?</p>
				<p>- Znam.</p>
				<p>- A kad znaš, što da se koprcaš? Da, šutjet će ona! Ta tko da bude osramoćen više
					negoli Marija? Ako samo pisne, ne vidje više onoga mornara iz Jelenšćice!</p>
				<p>Antonio drhtaše pod zidom, stišćući držalo oštrog mornarskog noža.</p>
				<p>- Da, da, pravo kažete, jest, ona će šutjeti...</p>
				<p>- Najvećma se bojim, da mi otac ne nasluti... Vrlo je naprasit.</p>
				<p>- A, pa da i nasluti! Zar nije bio i on mlad?</p>
				<p>- Lako u njemu krv uzavrije.</p>
				<p>- Vi ste, gospodine, anđeo prema njemu. Ta sva Lučica pred njim strepi! E jadni
					ljudi nemaju pa nemaju, ma da im krv otočiš! Ta kako da se iz dugova
					iskopaju?</p>
				<p>- Ne brundaj, tikvane!</p>
				<p>- Da, da, drugačije je srce u vas negoli u vašega oca, no nek vas ne boli
					glava...</p>
				<p>- Što znaš ti, ludo?</p>
				<p>- Gospodine, a šta me grdite? Pst, čujte!</p>
				<p>- Govori!</p>
				<p>- Jeste li poznavali Franku, onu lijepu ženu?</p>
				<p>- Ženu našeg kočijaša, što je umrla, pred jedno deset godina?</p>
				<p>- Da, da, nju; majku našeg kočijaša Lovre.</p>
				<p>- Dobro je se sjećam. Lijepa, vrlo lijepa je bila, no svrši svoje naklapanje. Što
					je s tom ženom?</p>
				<p>- Kako? Ne razumijete li me, gospodine?</p>
				<p>- Ti misliš, da je ona?</p>
				<p>- Da, to vam je uprav tako! Svi u kući znamo da je imala posla s vašim ocem.</p>
				<p>- Lažeš, lopove!</p>
				<p>- Ne lažem, gospodine. Svi misle, da je Lovro sin vašega...</p>
				<p>- Ne bulazni, huljo!</p>
				<p>- Ta molim vas, gospodine, zar je to toliko zlo?</p>
				<p>- Lovro... moj brat!... Šuti! To nije moguće!</p>
				<p>- E, jezik mi ispao, ako lažem! Ta svi vele; da je on sin vašega oca, da je vaš
					brat...</p>
				<p>- Umukni! Zaklat ću te!</p>
				<p>- Ma radšta se ljutite?</p>
				<p>- Dosta! Manimo se tih šala! Potraži mi Lovru i dovedi ga amo, da se s njim
					porazgovorimo o stvarima, koje su za sada preče.</p>
				<p>Antonio ogledavaše neprestano oštricu svog noža, vrteći ju grčevito. Sjaj
					svijetla noža zabijelio bi se pred njegovim očima u onom mraku kao hrbat zmije,
					kad si oguli staru kožu.</p>
				<p>Kad se Luka i Lovro povratiše, zareži Alfredo:</p>
				<p>- Lovro, ti si velik lopov!</p>
				<p>- Molim, gospodine...</p>
				<p>- Kako znaš, dao sam ti sto forinti; a zašto sam ti ih dao, i to znaš. Luka je
					pametniji, kad spava, negoli ti, kad bdiješ.</p>
				<p>- Gospodine, nije moguće...</p>
				<p>- Šta da ne bude moguće! Znam dobro, da se ono kopile, cijele noći po obalama
					skita, no ti voliš spavati...</p>
				<p>- Težak posao, gospodine, težak!</p>
				<p>- Luka je skoro svršio, što je teže...</p>
				<p>- Ne vjerujem, gospodine! Ubiti čovjeka!</p>
				<p>- Mrtvi ne govore, a Marija bi nas ipak mogla izdati.</p>
				<p>- Pa da vas, gospodine, i tuži, nije to veliko zlo. I drugi to čine! - branio se
					Lovro.</p>
				<p>- Ti si velika bluna! A da ljudi saznadu, da mi ocu do ušiju dođe?</p>
				<p>- Pa onda?</p>
				<p>- Protjerao bi vas sve iz kuće.</p>
				<p>- Ne vjerujem, gospodine! - reče Lovro. - I vaš otac bijaše mlad, i njemu su se
					milile lijepe žene, a možda i više negoli vama. Da to zna stari gospodin, smijao
					bi se, jer bi se sjetio svoje vesele mladosti.</p>
				<p>- Ne brbljaj!</p>
				<p>- E, znam ja, što govorim! Moj mi je pokojni otac koješta pričao. Jao, kolike li
					je noći probdio radi staroga gospodina - govoraše Lovro.</p>
				<p>- Tvoj je otac bio magare, kao što si i ti!</p>
				<p>- Polaganije, gospodine! - opomenu Luka.</p>
				<p>- Nije tako, gospodine! Vaš otac voljaše svoga kočijaša, moga oca, Bog mu dao
					duši lako! O, o, koliko mi je puta pripovijedao o nekoj lijepoj i mladoj ženi,
					kojoj je muž bio više godina na moru.</p>
				<p>- O toj stvari ne znam ništa - zaglavinja Luka.</p>
				<p>- Beno! - odvrati Lovro sipasto - ta kako da i znadeš? To je tajna, o kojoj moj
					otac nije nikad ni slova izlanuo, a ja, usahnuo mi jezik, ako sam ikad...</p>
				<p>- Svrši već jednom, ti šuškalo, da ti meso pod batinama načetvero ne ispuca -
					zasiječe mu plemić u besjedu.</p>
				<p>- Hoću, gospodine, hoću, samo nemojte, da me krstite i ovako i onako. Da, čujte!
					Moj otac pratio bi vašega do neke mlade žene. Kako rekoh, Bog bi znao, gdje
					bijaše njezin muž po svijetu. Ta žena bijaše lijepa, ali jako siromašna;
					stanovaše tamo za jednim kukom, sat odavle blizu mora. Otac mi kazivaše, da je
					stari gospodin imao s njome dosta okapanja, jer da se sprva branila, no
					kašnje...</p>
				<p>- Živino, pazi, da ne zaludim! Izbroji, da ti ne iščupam te magareće uši! -
					izdere se plemić jedovito.</p>
				<p>- Lovro, ne ljuti gospodina! - opomenu ga Luka.</p>
				<p>- Da, što rekoh? Da, kašnje se nije branila. Vaš otac...</p>
				<p>- Izmiči!</p>
				<p>- Imaše s tom ženom dijete, sina...</p>
				<p>- Zaokrenut ću ti vratom!</p>
				<p>- Evo vam moje glave, ako lažem. Da, sina! Tko je taj sin, je li živ, je li
					mrtav, to mi moj otac ne htjede nikada kazati. Muž one žene vrati se nakon
					nekoliko godina u naše krajeve, no ne nađe žene, jer bijaše umrla u babinju,
					pet, šest dana iza poroda. Muža joj poznam; zove se Martin Kožulić. E dobričina,
					no već je osijedio!</p>
				<p>- Sinu mu je ime Joso; onaj visoki i mršavi, s krivim nosom - razjasni Luka.</p>
				<p>- Ja mnijem, da bi se ipak saznalo, gdje je sin one žene, da je jošte živ. Po
					svojoj prilici bit će i dijete umrlo - zaključi Lovro.</p>
				<p>- Ta prestani već jednom! Idite sada spavati. Luka, da me probudiš. Učini, kako
					misliš, da je najbolje. A čim prije valja da maknemo s puta ono kopile! - mahne
					Alfredo rukom po mraku, kao da ima u njoj nož, i udalji se nato.</p>
				<p>- Čuješ, Luka, radi se o našoj glavi - reče Lovro, kad ostaše na samu.</p>
				<p>- Tko radi o našoj glavi? - osupnu se Luka.</p>
				<p>- Ta tko drugi, negoli mi sami?</p>
				<p>- Lovro, ta ti valja!</p>
				<p>- Pa kome za volju!</p>
				<p>- Šuti, Lovro!</p>
				<p>- Da, za ovakva lopova!</p>
				<p>- Zar misliš, da će nas Alfredo prevariti?</p>
				<p>- I to je moguće.</p>
				<p>- Govori tiše.</p>
				<p>- Već je u svojoj sobi.</p>
				<p>- Tko bi znao, mogao bi nas slušati - posumnja Luka. - On ne običava leći odmah u
					postelju.</p>
				<p>- A kad legne, nikad iz nje ne ustao! No on misli, da će se sutra dočepati...</p>
				<p>- Lovro, bojim se, bit će zla!</p>
				<p>- Čuješ, Luka, čudnovata su ta gospoda!</p>
				<p>- Ja držim, da se djevojka neće obraniti...</p>
				<p>- Lako s njom, no što ćemo i kako ćemo s Antonijem? - šaptaše Lovro.</p>
				<p>- Pričekajmo, dok nam se zgoda pruži, pa ako nam se baš podrsne, da nas nitko ne
					vidi, evo ti, Lovro, lijepe svotice!</p>
				<p>- Nećemo si omastiti brkova! Da pravo kažem, bolje bi bilo i za Antonija, da
					otegne papke; ta pedeset godina prije ili kašnje, zar nije to isti vrag? -
					umovaše Lovro, koračajuć sa svojim prijanom prema jednoj staji.</p>
				<p>Antonio bješe ustao i gledaše za njima, dok ne iščeznuše iz vida. Dobar se je sat
					načekao, dok je na prozoru zalepršao bijeli rubac. Antonio skoči na ravnicu,
					dotrča pod prozor i uze list, što je visio o koncu. Obavivši svoj posao kao
					obično, poleti prema šumi i strugnu u tamnu noć.</p>
				<p>Nije prošlo ni po sata, a s jednoga povisokoga rta razlegnu se krupan glas
					mračnom morskom pučinom i istutnji pod pećinama mrkih draga.</p>
				<p>- Antonio, jesi li to ti? - odazove se muklo noćni ribar ispod klisura.</p>
				<p>- Evo me nad »Stupovima«. Vozi!</p>
				<p>Antonio bješe se uspeo na rt, pod kojim je pijesak »Stupova«, da odatle povikne
					svome prijatelju Josi, koji običavaše ribariti onim krajem. Antonio se počne
					sada spuštati k moru, držeći se čvrsto rukama i pazeći kamo da metne nogu, sad
					jednu, sad drugu. Kad sađe do mora, sjedne na jednu stijenu, valovima ispranu i
					izjedenu, i pogleda u tamnu dragu, otkle se je čuo pljusak vesala. Lađa Josina
					zapuzi glatkom površinom prama rtu. Sa svake strane pljušti po jedno veslo.
					Lađica i njena vesla, sve ti se pričinja u onom mraku, kao da je velika i crna
					prekomorska ptica, što tromo i saneno bludi nad tihim morem, umačući u nj
					okrajke svojih teških krila.</p>
				<p>- Antonio, gdje si? - povika Joso, kad sjekne pod rt, ne videći u mraku svojega
					prijatelja.</p>
				<p>- Evo me ovdje! Zaveslaj još dva puta. Tako, ravno, pazi da ne bubneš o
					stijene!</p>
				<p>Lađica pristane kraju, poljubivši nosom obalu, zastruže o jedan greben, pa se
					trže natrag od toga hladnoga i tvrdoga cjelova. Uto skoči u nju Antonio i tako
					ju silno uzljulja, da joj more otprsnu ispod napuhnutih bokova.</p>
				<p>- Pomalo, Antonio! Nije moja lađa gumno! Skoro da se ne prevrnuh.</p>
				<p>- Jesi li što naribario?</p>
				<p>- A, a! dva, tri funta. Mišljah, da nećeš noćas doći - zahunta Joso kroz nos.</p>
				<p>- Kamo ćemo sada?</p>
				<p>- Drži veslo! Hajdemo na kantrište, gdje sam dosada bio, znaš kod onoga grebena,
					što ga djeca zovu Kokošom. Ima ti tamo i lovrata.</p>
				<p>- Joso, imaš li ti što smrkiša, da natorimo more?</p>
				<p>- Nemam ništa, a i ne treba, jer se pomamila riba za udicom, kao da je
					korizmovala. Sve cigli gladuši! E, što će nam riba, kad nema čime da ju
					zaliješ!</p>
				<p>- Bit će doskora i vina; grožđe je već zamjekaj.</p>
				<p>- Baš sam ga željan. Ako Bog da, kad otočimo, napit ću ga se do mile volje, sve
					ću se valjati pred pivnicom.</p>
				<p>- Joso, grijeh je opiti se!</p>
				<p>- E, znaš, katkad, kako je ono lani rekao, znaš na sajmu, onaj čovjek iz
					Karlovca, koji je platno prodavao.</p>
				<p>- A što je rekao?</p>
				<p>- E, e, dobru ti ja imam glavu! Škoda što nisam polazio školu! Onaj ti je čovjek
					rekao, da nije sramota opiti se svake vlaške godine!</p>
				<p>- Nut vraga! A što je to vlaška godina?</p>
				<p>- E, to ti brajane, ni ja ne znam! Antonio, ne veslaj više! Evo, tu ćemo baciti
					povraze.</p>
				<p>- Zar nećemo spustiti sidro?</p>
				<p>- Ti valjda misliš onaj šuplji kamen? - reče Joso smijuć se.</p>
				<p>On nije uistinu imao sidra, pa je stoga bio privezan ovelik kamen o stari i dug
					konop.</p>
				<p>- Spusti lagano kamen u more, da se ribe ne poplaše - opomenu Antonio.</p>
				<p>Kad se usidriše ili bolje reći ukameniše, upitat će Joso:</p>
				<p>- Antonio, imaš li vatre? Hoću da si malko nos potkadim.</p>
				<p>- Imam nekoliko žigica; evo, drž'!</p>
				<p>Joso se protegnu preko lađe i ispruživ dugu ruku primi žigice, pa upali lulu. Kad
					žigica planu, rasvijetli staru i izglodanu lađu, ribaricu. Josino mršavo i
					žutkasto lice, iskrivljena mu usta, grbavi nos, i nešto modra i tiha mora.</p>
				<p>- Joso, prije dana, znaš doskora, ići ćemo na kraj. Izvući ćemo lađu na suho, na
					pijesak »Stupova«.</p>
				<p>- Zašto? - začudi se Joso, držeć u zubima lulu na kratkom kamišu.</p>
				<p>- Poznaš li onog gospodina?</p>
				<p>- S brijega nad Lučicom?</p>
				<p>- Da, onoga...</p>
				<p>- Kaži, Antonio!</p>
				<p>- Sutra zorom ide Marija Šabarićeva u goru po breme ječma.</p>
				<p>- Sretno! Ne iznosila ga nikad! Napunila si njim svu kuću!</p>
				<p>- Onaj gospodin i Luka, njegov sluga... poznaš li Luku?</p>
				<p>- A, a!</p>
				<p>- Oni idu za njom u goru.</p>
				<p>- Pa nek idu! No kako to govoriš? Kao da si se nabo na morsku ježicu.</p>
				<p>- Onaj gospodin hoće da nanese Mariji sramotu.</p>
				<p>- Sramotu?</p>
				<p>- Da, sramotu; ta kako da ti kažem?</p>
				<p>- Sramotu?</p>
				<p>- Da, da s njom sagriješi...</p>
				<p>- Gle lopova! Utopit ga! - zakvrči Joso trgnuvši se, da se je lađa zazibala.</p>
				<p>- Hoćeš li dakle sa mnom?</p>
				<p>- I te kako! Kao na pir! Ma izlemat ću ga do svetoga ulja!</p>
				<p>- Stari Saletti prodao je imanje tvoga oca na bubanj.</p>
				<p>- Lupež ti je ono! Ta on si ga je kupio, ta na njegovom kopa moj otac. Da, ja ti
					i sam ne znam, kako nas je prevario i oplijenio! Stara ti je ono lija! Grob mu
					kosti izmetao! Ha, pst! Antonio, nešto mi se zakvačilo - reče Joso i stane vući
					povraz u lađu.</p>
				<p>Joso vuče, popušta i opet vuče, lagano i oprezno, da mu se povraz ne isprekida.
					Napokon zapljuska na površini velika i široka lovrata. Joso dignu ribu u lađu,
					stisnu je među koljena, izvadi joj udicu iz usta, a baciv je u dno lađe reče
					ozbiljno:</p>
				<p>- U najmanju ruku šest funti! Čestita li zalogaja za stol gospodina plovana.</p>
				<p>U tišini mračne drage čulo se sada, kako skače riba po dnu lađe, po klimavim
					daščicama, po pajolima. Kad se riba umirila, zavlada u uvali opet ona ukočena
					tišina, koju prekida katkad mirno dizanje i padanje vode, što se saneno toči i
					upija u krhki i šupljikavi morski skorup, kojim su se osule stijene baš na
					površini. Kad slušaš onaj tihani romon i ono muklo i ljupko pljuskanje vode,
					misliš, da i one klisurine u mraku uzdišu, da su i one žive, da i njima godi,
					što ih more cjeliva, što im se umiljato poigrava gustim i dugim mahom. Glatka i
					tamnomodra pučina lagano se nadima i uzdiže ko slatko uspavana morska vila, kad
					sniva o krupnim i sjajnim zvijezdama, što se ogledavaju s nebeskoga svoda u
					tajinstvenim dubinama, njišući se oko njezine zlatokose glave.</p>
				<p>- Joso, bacit ćemo još jednom povraze, a onda idemo na pijesak. Gledaj, tamo na
					bregovima već se nebo bijeli.</p>
				<p>U jednoj pećini nešto zaprhuta.</p>
				<p>- Divlji se već golubovi bude - drhtnu Joso, pa onda nastavi: - E, noć je jošte!
					Tebe ruke svrbe...</p>
				<p>- Zašto, Joso?</p>
				<p>- Što ćeš, da ti rečem?... Marija je lijepa djevojka...</p>
				<p>- Ti bi dakle, rado izlemao onoga gospodina? - upita sada Antonio nestalnim
					glasom.</p>
				<p>- A ti?</p>
				<p>- Ne znam, no on bi mene satro, da može.</p>
				<p>- A što bi mu to koristilo?</p>
				<p>- Joso, ono su zli ljudi.</p>
				<p>- Kako rekoh, utopiti!</p>
				<p>- Evo moga noža! Nabrusio sam ga; ako na mene navale, rasparat ću im trbuh!</p>
				<p>- Ovako, a? Pfurr! A crijeva van - hoće Joso, mahnuv naglo rukom po Antonijevom
					trbuhu, od pupka do grudi.</p>
				<p>- Joso, ja držim, da se čovjek smije braniti.</p>
				<p>- Dakako da smije, i po zakonu i po pravici. Ta i carevi se brane, kad tko na
					njih navali.</p>
				<p>- E, drugo je vojska!</p>
				<p>- Kad se budeš branio, bit ćeš i ti vojska! Zar se uistinu bojiš tih gadova?</p>
				<p>- Da, njegove sluge hoće da me ubiju.</p>
				<p>- On ima mnogo slugu?</p>
				<p>- Lovro i Luka.</p>
				<p>- Tko ti je to kazao? Ne vjeruj, Antonio! No da na tebe nasrnu, ma i deset
					onakvih, ti bi svima razmrskao lubanje!</p>
				<p>- Ne bojim se nikoga, ali kako da se obranim, ako me zaskoče iznenada?</p>
				<p>- Ako je istina, što slušam, čuvaj se, Antonio! No zašto da te ubiju? Kada si im
					stao na rep?</p>
				<p>- Ne znam Joso...</p>
				<p>- A, slušaj! Pred tri, četiri dana kazivao si mi, da si onog lupeža opalio nasred
					ceste, pa je on, da ti se osveti, naložio slugama, neka te zakolju.</p>
				<p>- Da, da, bit će tako...</p>
				<p>- Čuj, ne bi li bilo bolje, da ih prevarimo?</p>
				<p>- Kako?</p>
				<p>- Da su mrtvi, ne bi tebe nikako mogli ubiti...</p>
				<p>- Neću, Joso. Na ovom mi svijetu nije dobro; no želim, da mi bude bolje na onom
					drugom, pa neću da si smrtno ogriješim dušu.</p>
				<p>- E, ne bih ja ovako mudrovao, da su ono ljudi!</p>
				<p>- Kršteni su kao i mi! Neću, Joso, ako me baš ne prisile. Ta nije čovječja krv
					pasja krv. Bog zna, da nisam žedan njihove, a on će svima suditi.</p>
				<p>- Baš divno siječeš! Ne bi tako umio ni naš plovan! Antonio, ti si čovjek od
					oka!</p>
				<p>- Čuj, Joso! - reći će nakon kratke šutnje Antonio - daj da te nešto upitam:
					Sjećaš li se svoje majke?</p>
				<p>- Da i ne; nisam bio navršio ni dvije godine, kad je umrla... Ču li, Antonio,
					kako prhutaju nekakve ptice u onim mračnim pećinama - upita Joso tiho prekriživ
					se.</p>
				<p>- Je li ti bio otac u Lučici, kad je majka umrla?</p>
				<p>- Nije; no zašto me to ispituješ? Zar ne čuješ, da one ptice sve jače prhutaju i
					kvrče? Da, Antonio, svaki put, kad ovud noću ribarim i kad pomišljam o pokojnoj
					majci, premještaju se one ptice, križaju okolo pećine i sve se nešto tuže cvileć
					i pišteć. Hajde, reci mi, zašto me to pitaš?</p>
				<p>- Zašto... zašto? - Ne znam...</p>
				<p>- Kad mi pokopaše majku, bio je moj otac na moru. To mi je dobro u pameti, jer se
					sjećam da me je tetka k sebi uzela poslije smrti...</p>
				<p>- Tetka Kata?</p>
				<p>- Da, Kata kod koje proživjesmo zajedno nekoliko godina, dok mi se je otac s mora
					vratio.</p>
				<p>- A zašto sam se ja nalazio kod tvoje tetke?...</p>
				<p>- Što si se lecnuo, Antonio. Tvoj mi se glas pričinja kao da dolazi iz groba.</p>
				<p>- Mene je tvoja tetka jako milovala; kako sam ja došao u njezinu kuću?</p>
				<p>- Da, jako te je voljela. Nikad neću zaboraviti onoga dana, kad te je
					donijela...</p>
				<p>- Iz... iz Trsta...</p>
				<p>Nad dragom, pod mrkim vrletima, preleti sovetina mrtvim letom, zakvrči grozno i
					osvetno, te iščeznu u mraku.</p>
				<p>- Da, iz Trsta. Jesi li zaboravio, kako se igrasmo pred tetkinom kućom po onim
					kamenim stubama?</p>
				<p>- Kašnje rugahu mi se ostala djeca, da sam mulac.</p>
				<p>- Pa što te briga! Ta i ja kao da nisam nikad majke imao.</p>
				<p>- Ti imaš barem oca.</p>
				<p>- A da se je moj otac utopio?</p>
				<p>Antonio i Joso umuknu i zagledaju se u povraze.</p>
				<p>Prođe dobar sat.</p>
				<p>Nad istočnim planinama kidahu se i rijeđahu noćne koprene. Nebo bivaše golubinje.
					Sjeverno povjetarce spuštalo se s kastavskih bregova na more i crnilo mu
					površinu sredinom zaljeva.</p>
				<p>- Joso, ajde da savijemo povraze! Eto, već se dani.</p>
				<p>- Kako ti voliš.</p>
				<p>Ribari posprave povraze, late se vesala, pričvrste ih o klimave kline, a lađica,
					zaljuljavši se kao tikva, zabrazdi okol rta. Kad dođoše pred pijesak, zakrive
					svom silom stara vesla. Ribarica poleti kao po loju, zastruže po mulju dna,
					nasadi se i zarine na plitki žal.</p>
				<p>- Polovicu smo je zasukali na suhi pijesak - kliknu Joso.</p>
				<p>- Sjećat će se njezino dno ovoga sukanja!</p>
				<p>Sad pobacaju na pijesak nekoliko kratkih i vlažnih daščica, što pokrivaju dno
					lađe. Skočivši zatim sami na kraj, polože ove sluzave daščice pred lađu, pa
					uhvativši je svaki sa svoje strane, povuku ju po onim daščicama za jedno pet
					koraka od mora. Kad su bili tim gotovi, uzmu one daščice, vesla, ribe i konop od
					kamensidra, pa sve to sakriju u jednu pećinu daleko od pijeska. Da su ostavili
					vesla na lađi, teško da bi ju Joso kašnje na svom mjestu našao, jer djeca, što
					dolaze svakog dana k moru, porinula bi lađicu u vodu, da se malo pozabave,
					veslajući po klisurinama.</p>
				<p>Ribari se upute sad u goru. Antonio sveđ šuteći hoda pred svojim prijateljem.
					Joso mašući rukama mjeri duge korake i puše sav zapuren. Lijeva mu je noga
					ravna, a desna od koljena dolje ispružila se postrance, kao da si mu ju slomio u
					zglobu. Kad korakne prigne mu se mršavo visoko tijelo - najviše u cijeloj Lučici
					- nad desni bok, a ona iskrivljena noga napravi potpun polukrug svaki put, kad
					stupi naprijed.</p>
				<p>Krasan će svanuti dan. Uvalama zuji svjež jutarnji vjetrić i razblažuje ribarima
					lica i razgaljena im prsa, šuljajući se u njedra crvenih zakrpanih košulja.
					Glavice na planinama i odaljena ostrva lijepo se već razabiru. Male kućice
					bijele se na izbrešcima i po pitomim obroncima. Mlada i ljupka svjetlost svud se
					širi, raste, svud probija sjene, svud ih raspršuje. Ta utješljiva svjetlost, taj
					čisti i blagi zrak, narav, što se budi iza krepka sna, lagodan njezin dah, koji
					srčeš tako požudno, sav taj velebni porod jednoga dana doima se silno i živaca i
					srca i duše - Antonijeve...</p>
				<p>- A kud se mi veremo? - puhnu Joso.</p>
				<p>- Daleko smo već odmakli od mora. Udarit ćemo sada ovim brijegom, pa eto nas kod
					Šabarićeva dolca! Marija će doći bez dvojbe.</p>
				<p>- Sakrit ćemo se za koji zid. Sjetit će se Saletti današnjega dana! - grozio se
					Joso.</p>
				<p>- Ti ne smiješ ništa činiti, nego što ti ja rečem. Oni će imati puške.</p>
				<p>- Pu... puške! - osupnu se Joso, te se zaustavi na ravnoj nozi, držeć onu drugu u
					zraku.</p>
				<p>- Da, puške! Ti se već bojiš, a toliko si se junačio u lađi.</p>
				<p>- E ma ne bih želio, da u mene zadime i da me oprže.</p>
				<p>- Stoga valja da budemo na oprezu.</p>
				<p>Antonio i Joso skoro da se ne umoriše, lomeći se onim grdnim stazama. Napokon
					doklipsaju do Šabarićeva dolca. Taj se dolac nalazi pod strmom glavicom najviše
					gore. Mala je to kotlina, kakvih ima mnogo u onim kršnim krajevima. Dolcu bit će
					u promjeru sto koraka, opasuje ga povisok zid. Po sredini dolca bila je kop
					ječma. Još ima snoplja za dva bremena. Joso i Antonio sakriju se za zid izvan
					dolca, u jarak, što štiti od povodnje taj mali Šabarićev posjed. Oni sjednu, a u
					daljini, pod bregovima, stane se razlijegati jutarnji pozdrav majci božjoj.
					Ribari skinu kape, prekriže se, pa svršivši molitvu, reći će Joso:</p>
				<p>- Danas je Franina podranio.</p>
				<p>- Šuti il govori tiše; Marija neće zakasniti.</p>
				<p>- Čut ćemo je, čim prispije na dolac.</p>
				<p>- Da, ona obično pjeva.</p>
				<p>- Lijepa je to djevojka, no reci, je li tebi hladno?</p>
				<p>- Nije.</p>
				<p>- Mene borme srsi prolaze. E, znaš u gori smo; ovdje ti je uvijek studeno, pa da
					ti istinu kažem, uznojio sam se putem. Gledaj, Antonio, sva mi je košulja
					poderana. Imao sam jednu iglu, no i tu sam izgubio. Imaš li ti novaca? Kupio bih
					si košulju kod Stipe.</p>
				<p>- Nemam, no Stipe dat će ti i na vjeru. Dobar je on čovjek.</p>
				<p>- Neću na dug, jer se stidim - reče Joso i pogladi si dugački vrat.</p>
				<p>- Šuti, čujem nečije korake.</p>
				<p>Ribari se zgure pod zidom. S brijega preko dolca čuli su se uistinu laki
					koraci.</p>
				<p>- Je li to ona? - šapne Joso.</p>
				<p>- Mislim; gospoda imaju cipele, a njezini opanci ne štropoću po kamenju.</p>
				<p>Prijatelji umuknu, gledajući si u lice. Uto zapjeva nad dolcem tih ženski glasić:
					»Hitala Mare pešćiće u more.«</p>
				<p>- Ona! - izlane Antonio i porumeni.</p>
				<p>- Antonio, što ćemo sada?</p>
				<p>- Ništa, šuti! Čekajmo, dok siđe u dolac - reče Antonio i pridigne se, da vidi,
					gdje je djevojka.</p>
				<p>- A što se je to zabavila na brijegu?</p>
				<p>- Stoji na jednom kamenu - odvrnu Antonio, obuhvaćajući njezin dražesni struk
					svojim velikim očima.</p>
				<p>Sunce, malo jutarnje sunce, siplje već svoje zlatnorumene zrnke po gorskom
					predjelu. Marijin vitki stas slikovito se crta na sinjem nebu, kupajući se u
					onim sjajnim zrakama. Djevojka pričinja se Antoniju mnogo višom, negoli je
					uistinu. Ona gleda u more. Oči joj blude tihom površinom i zelenim obalama
					odaljenih ostrva, tražeći mala i mirna jadra. Osmjehnuvši se sjetno moru, svrne
					okom po rodnom kraju i uze promatrati, kako se dim lijeno diže nad seljačkim
					kućama. Sluša zatim mršavu kravicu, što mûče pod jednim brijegom, i gladne ovce,
					što bleju po strmoj strani nad Lučicom. Marijine se nozdrve šire, grudi joj se
					nadimlju, udišući onaj čisti zrak, kojim se rasplinuo miris kuša i smreka i vonj
					rahle zemlje. Sivo kamenje, stijene čovječje visine sjaju se i lašte, jer su
					vlažne od noćne obilne rose, pa misliš, da se one probudiše, da usišu toplinu
					životnih traka svemožna sunca. U rijetkoj travi sve nešto gmiže i mravinja, u
					grahoricama i smrekama šuška, sve gmilji, sve uzdiše, sva priroda oživljuje. Nad
					Marijom u bistrom zraku leluja se sura ladvica i klikta veselu pjesmu; nad
					planinom leti orao, mašuć i šumeć velikim krilima, a još više, gore po nebeskom
					svodu, plove mirno pozlaćene pahuljice.</p>
				<p>Dan je osvanuo.</p>
				<p>Antonio ne može skinuti oka s djevojke suncem obasjane a Joso razmišlja o
					Salettijevoj puški, te zalazi rukom pod zakrpanu košulju na prsima. Gladi rukom
					crvena i mršava prsa, opipava rebra, koje možeš lasno prebrojiti pod onom jadnom
					kožom. Klima Joso glavom, pa kad pomisli, kako bi bilo, da ovdje ili ondje olovo
					među rebra prohuji, ispruži visoki vrat, teško gutne slinu, a vanredno velika
					jabučica u grkljamu poskoči i napne kožu baš kao u tukca, kad ga pitaš za
					božićne svece cijelim orasima i kukuruznim žgancima. Joso pogleda zatim svoje
					suhonjave noge, što su se duljile pred njim po zemlji i preko jarka. Lice mu se
					razvedri, sive mu oči veselo zažmire, kad mu sune u glavu misao, da bi već i ona
					iskrivljena noga svoje učinila, kad bi baš do bijega došlo.</p>
				<p>- Pst, pst! Antonio, silazi li već Marija? - upita Joso pa kad ne dobije
					odgovora, povuče prijatelja za otrcanu nogavicu hlača.</p>
				<p>Antonio gledajuć Mariju, mahne mu rukom, da šuti, no malko kašnje zguri se pod
					zid i metne kažiprst na usne.</p>
				<p>- A, ide li? Antonio, blijed si kao da nema u tebi ni kapi krvi - progunđa Joso
					kroz grbavi i nadesno nakrivljeni nos.</p>
				<p>- Tiho! Već silazi u dolac.</p>
				<p>- Tako? Saletti? - izbeči Joso oči.</p>
				<p>- Ne. Ona. Šuti!</p>
				<p>Marija, silazeći u malu kotlinu, pjevaše iz svega grla. Antonijevo srce naglo
					tuče. Marija otvori laz i uniđe u dolac, pa stane slagati breme na plašćenicu,
					na uprtu, koju bješe protegnula po strništu. Joso i Antonio pogledavahu se pod
					zidom izvan dolca, slušajući njezin zvonki glas.</p>
				<p>Kad djevojka naravna breme, sjede na zemlju i provuče glavu kroz plašćenicu.
					Oprti se, a kad htjede da ustane, naglo zadrhta, opazivši dva čovjeka, što se
					bjehu pomolila nad dolcem.</p>
				<p>- Evo ih! Joso, tiho!</p>
				<p>- Možda nemaju puške! - zinu Joso kao riba kanj.</p>
				<p>- Tiho! Silaze u dolac.</p>
				<p>- Antonio, ustani, da vidiš puške.</p>
				<p>- Pst! Već su blizu dolca.</p>
				<p>- Pucat će na nas kao u zeceve!</p>
				<p>- Ne dršći! Ti se plašiš!</p>
				<p>- Ja?</p>
				<p>Prijatelji umuknu, da čuju, što će biti.</p>
				<p>Marija skamenila se videći Alfreda i Luku, te nije ni mislila, što da učini, već
					osta onako privezana za breme i na nj naslonjena. Plemić i sluga mu vrebahu na
					taj zgodan čas s ruba kotline, pa se onda hrlo spustiše u dolac, gdje prisloniše
					puške o zid, koji zatvaraše dolac u potpunom okrugu, pa potrče k djevojci,
					bojeći se, da se ne rasprti.</p>
				<p>- Dobro jutro, krasna Marijo! O, o, vi se rano ustajete! - reći će Alfredo,
					pogladivši je po licu.</p>
				<p>Djevojka ne reče ni riječi, već se sagne, da se digne s bremenom. Luka povuče
					breme, pritisne ga na zemlju, a djevojka protrnu i viknu:</p>
				<p>- Oh, majko moja!</p>
				<p>- Marijo, pošao sam u lov, a vjerujte mi, nisam se ni nadao, da ću vas ovdje
					naći.</p>
				<p>- Ostavite me na miru!</p>
				<p>- Marijo, danas morate mi štogod utješljiva reći! Ja neću da propustim ovako
					lijepe zgode. Sami smo ovdje, nitko nas ne vidi i ne čuje, ovo je moj sluga, ta
					šta da se plašite? - govoraše Alfredo dršćućim glasom.</p>
				<p>- Ako znate, što je Bog, ostavite me! - kriknu Marija i opet pokuša, da se digne,
					no Alfredo gurne ju natrag, a ona se sruši na breme i vrisnu: - Razbojniče!</p>
				<p>Alfredo poljubi ju u lice. Marija razveže plašćenicu, riješi se bremena, pa
					osovivši se htjede pljusnuti mladića, no to zapriječi Luka, uhvativši ju čvrsto
					za ramena.</p>
				<p>- Marijo, bolje po vas, da se umirite! Gospodin vas voli, bit ćete sretna...</p>
				<p>- Oh, majko moja! - zarida djevojka, trzajuć se u Lukinim šakama.</p>
				<p>Alfredo opaše ju rukom. Oči mu sijevahu, lice mu je tamno ožareno, cijelo mu
					tijelo dršće.</p>
				<p>Marijo, ne vičite! Umirite se, dušo!</p>
				<p>- Ljudi, na pomoć! Zar me nitko ne čuje! - vrisnu opet Marija.</p>
				<p>Luka sveže joj usta velikim rupcem. Marija brani se svom silom, da im se otme. U
					taj par skoče Antonio i Joso preko zida u dolac, i to baš na onom mjestu, gdje
					su bile naslonjene puške. Antonio bješe malko zavirio u dolac i opazio puške, pa
					se onda s Josom do njih došuljao, idući pognuto izvan zida.</p>
				<p>- Stani - zagrmi Antonio, naperivši pušku u plemića.</p>
				<p>Alfredo i Luka okrenu se i prestrave. Marija potrči k nahodu, klekne pred njega,
					pa obuhvati mu koljena zajeca:</p>
				<p>- Antonio, neka ti Bog plati!</p>
				<p>Plemić i sluga stajahu blijedi posred dolca.</p>
				<p>Luka htjede umaći, no Joso zakriješti:</p>
				<p>- Stoj, razbojniče, il' te prozvrndam!</p>
				<p>- Dajte amo puške - umoli Luka.</p>
				<p>- Šuti, psino ili ću odapeti! - zagrozi se opet Joso.</p>
				<p>Alfredo pogleda bijesno Antonija i koraknu prema izlazu.</p>
				<p>- Stani, ići ćemo zajedno u Lučicu! - javi se Antonio muklo i hladno.</p>
				<p>Plemić protrnu.</p>
				<p>- Marijo, oprtite breme. Dok sam ja živ, neće vam se dogoditi zla. Joso, pazi na
					Luku.</p>
				<p>- Ako se makne, hoću u srce! Ej, grdobo, ajde pokušaj, da mi umakneš! Ni sveti
					Luka te neće spasiti, jer ću ja... pras!</p>
				<p>- Joso, daj amo pušku! Ne luduj - hoće Luka slatko.</p>
				<p>- Hoćeš li, da te nasolim?</p>
				<p>Plemić drhtaše od bijesa i od straha, videći one mrke oči i ono crnomanjasto i
					mračno Antonijevo lice.</p>
				<p>Kad bude Marija pripravna, zapovjedi Antonio:</p>
				<p>- Sad u Lučicu!</p>
				<p>- Lupeži, pred nama! - vikne Joso.</p>
				<p>- Za deset koraka - produlji Antonio.</p>
				<p>Sat zatim čudom se ljudi čudili na cesti pred Lučicom.</p>
				<p>Pokunjeni plemić i prestrašeni sluga stupahu pred Antonijem i Josom, gledajući u
					zemlju. Malo za njima išla je Marija s bremenom. Djevojka bijaše sva rasplakana.
					Nekoje žene, dolazeći od rane mise, snuždiše se, videć jadnu djevojku! Klimajući
					glavom i lamajući rukama iđahu dalje, svaka svojim putem.</p>
				<p>Kad dođoše pred poštu, koja se nalazi na cesti pred Lučicom, reče Antonio plemiću
					i slugi:</p>
				<p>- Sad možete, kud vas volja.</p>
				<p>- Daj puške - umoli Luka.</p>
				<p>- Ne laj, psino! Smrskat ću ti glavu! - grozio se Joso.</p>
				<p>- Puške vam se neće izgubiti - odsiječe Antonio.</p>
				<p>- Amo pušku! - istisnu Alfredo kroza zube.</p>
				<p>- Ne! Zahvali Bogu, da si živ! Ajde, grdobo, gdje je za to puška! Nosi se kući,
					pozdravi mi tvoga oca, onoga lupeža, što mi je baštinu ukrao. E, lijepo ste nas
					ogulili!</p>
				<p>- Mani ih se, Joso - mirio ga Antonio.</p>
				<p>- Ako pisne jednu riječ, zavalit će se u svoju krv!</p>
				<p>Luka i plemić, kad uvidješe, da ne mogu ništa opraviti, krenu šumom kući.</p>
				<p>* * *</p>
				<p>Seoska djeca iđahu za Antonijem i Josom vičući: Imaju puške, puške! Antonio
					hodaše brzim korakom. Šešir bješe navukao nad oči; oštro pogledaše djecu, koja
					mu se približavahu. Joso klipsaše za njim, nagibljući se na desni bok i mašući
					glavom.</p>
				<p>- Joso, kamo idete s puškama? - upita ga jedan deran.</p>
				<p>- K Stipi.</p>
				<p>- Znaš li ti; kako se puca?</p>
				<p>- A, a! Znam, vidiš ovako - reče dižući pušku na oko.</p>
				<p>- Ajde, pucaj!</p>
				<p>- Neću! Lijepa puška. Ovo je Lukina. Ala su drhtali oni lopovi!</p>
				<p>- Žandari će te zatvoriti, što si pušku ukrao. Da, i Antonija će zatvoriti!</p>
				<p>- Mi ćemo se braniti; sve ćemo poubijati.</p>
				<p>Trgovac Stipe, stojeći pri blagajni u svojem dućanu, drži lijep svežanj papirnata
					novca u ruci. Pred njim na klupi leži jedna stotinjača i nekoliko desetača.
					Lovro, Salletijev kočijaš, došao je s onom stotinjačom, da ju usitni kod
					trgovca. Stipe se dotakne svaki čas jedne mokre spužvice i broji novce kočijašu.
					On broji, a u dućan banuše Joso i Antonio. Trgovac se osupnu. Lovro se okrenu i
					spazivši oboružane ribare strašno problijedi.</p>
				<p>- Antonio, čije su to puške? - upita Stipe.</p>
				<p>- Reći ću vam kad otiđe iz dućana taj ćuk - odvrati Antonio i pokaže rukom na
					Lovru Palottu.</p>
				<p>Taj čovuljak, prava lopužina, oduga i obrijana lica, sve nešto žvače, a ne zna,
					što da reče, ni što da učini.</p>
				<p>- Lovro, evo ti! Broji jošte jednom; možda sam se pomutio - reče Stipe, gurajući
					desetače po klupi.</p>
				<p>- Ej, sakaro! Odakle tebi taj novac? - upita Joso.</p>
				<p>Lovro zinu velikim ustima i zagleda se u ribare.</p>
				<p>- Znam ja, otkud mu taj novac! - šanu Antonio.</p>
				<p>- Gle taj skot, a mijenja stotinjače! - viknu Joso i uzme u nišan kočijaša.</p>
				<p>Lovro sav se stisnu i turi novce u džep široka i dugačka sura kaputa.</p>
				<p>- E, ne mijenja on za sebe! Poslao ga amo mladi gospodar - obrani ga Stipe.</p>
				<p>- Da, da, mladi gospodin - zapenta Lovro.</p>
				<p>- A što strepiš? Ta koji ti je bijes? - čudio se Stipe kočijašu.</p>
				<p>- A gdje ti je taj mladi gospodar? - nasmije se Joso, kao da kiše od
					hunjavice.</p>
				<p>Lovro se trže i zavrti glavom, pa promrlja:</p>
				<p>- Ajde tražite ga!</p>
				<p>- Već sam ga našao! - uzviknu Joso i ispruži vrat.</p>
				<p>- Daje li ti kadgod tvoj mladi gospodar novaca? - upita važno Antonio.</p>
				<p>Lovra uhvate grčevi. Antonio probode ga svojim pogledom.</p>
				<p>- Novaca!... On!... Da, korbačem po leđima - izmuca Lovro.</p>
				<p>- Antonio! - preseneti se trgovac.</p>
				<p>- Prisjest će mu onaj novac! - zagrozi se Antonio muklo.</p>
				<p>Lovro se otetura iz dućana.</p>
				<p>- Antonio, vjere mi, ne razumijem tvojih riječi! Ta što si na nj tako navalio?
					Što ti je skrivila ona nevolja?</p>
				<p>- Ništa!</p>
				<p>Stipe slegnu ramenima, pa upita:</p>
				<p>- A te puške?</p>
				<p>Antonio ispriča sve, što se bješe zbilo u gori i kako je dopratio plemića do
					Lučice.</p>
				<p>- Gdje je Marija? A, lupeži! - vikaše trgovac zgražajući se.</p>
				<p>- Otišla je kući.</p>
				<p>- A što si amo donio puške? Odnesi ih načelniku, pa mu reci, da sve sudu
					prijavi.</p>
				<p>- Načelnik bi nas zatvorio! - zahunta Joso.</p>
				<p>- Pravo imaš, Joso! Gle, nisam ni pomislio! Načelnik je prijatelj Salettijev.</p>
				<p>- Tako je! - potvrdi Antonio.</p>
				<p>- Tko ti je rekao, Antonio, da će oni lupeži za Marijom u goru? - upita
					Stipe.</p>
				<p>Antonio, pomislivši na Elviru i Marka, uzbuni se malko, pa zataji trgovcu, kako
					je čuo razgovor pred plemićevom kućom prošle noći.</p>
				<p>- Nisam ja zastalno znao, da će ovaj gospodin za Marijom u goru - usili se
					Antonio izvraćati. - Sinoć kod večere reče Jele Mariji, da urani po jedno breme
					ječma, a ja odmah pomislih, dočekat će ju Saletti u gori.</p>
				<p>- Da, da; ona hulja napastuje djevojku - ljutio se trgovac.</p>
				<p>- Ja i Joso ribarismo cijelu noć; u zoru rekoh mu, da pođe sa mnom. Kad dođosmo
					na jedan kuk, opazim preko doline na strani brijega Mariju. Podaleko za njom
					iđahu dva čovjeka; odmah se dosjetih jadu!</p>
				<p>- Gle, a ništa mi onda nisi rekao! Zar si ih zbilja vidio? - začudio se Joso.</p>
				<p>Antonijeve posljednje riječi bile su istinite. On ne htjede Josi kazati, da vidi
					one ljude s puškom, jer se bojao, da će mu Joso umaknuti.</p>
				<p>- A tko je kazao Salettiju, da će Marija po ječam? - upita Stipe.</p>
				<p>- Njegove sluge paze na svaki joj korak - odvali Antonio.</p>
				<p>- Vaj meni, oh da ste Stipe, čuli, kako je Marija vriskala! Ma sve me jeza
					hvataše! - reče Joso i podigne pram riđavih i žutkastih vlasi s tjemena uvis, da
					bolje pokaže, kako mu je bilo pod zidom onoga dolca.</p>
				<p>- Antonio, valjan si ti momak!... Sirota djevojka! Da tebe ne bude, sramota bi
					danas bila pala na Šabarićevu kuću. Ti si spasio Marijino poštenje i osramotio
					onoga lupeža. Eto, to su vam ta lučička gospoda. Bi li se i sama hudoba što
					poganijega izmislila! - vikaše Stipe.</p>
				<p>- Antonio, zašto ih nismo utukli? - junačio se Joso.</p>
				<p>- Bolje da niste! Ruglu i sramoti izvrgoste ih, a to je za sada dosta, dok sud ne
					kaže svoju. Gle, takve se hulje tove u našim krajevima! Nije im dosta, da gule i
					zatiru naš jadni puk, već hoće da nas i sramote, da nam i djevojke obešćašćuju.
					Ne, nema više pravice na svijetu! Ovi su skotovi za vješala! Briga Salettija za
					naše nevolje; puni su mu ambari, njegove kese pucaju, a narod gladuje! E, lako
					njemu! Kad su bile one zle godine, davaše on o Božiću vreću kukuruza, da mu
					kmetovi za nju povrate tri vedra vina o Miholju! Ta što ćemo, kad smo siromasi?
					Ona gospoda, koju šiljemo u Beč, mjesto da se za nas zauzmu, za ovaj nevoljni
					puk, pravdaju se i nadmudruju, u kom jeziku da se uče naša djeca, a nas malo
					svrbi glava, da li smo crni il bijeli, kad nas deru, kad nas sramote skotovi
					poput onoga staroga lupeža nad Lučicom! - bjesnio je Stipe naglo koračajući
					dućanom.</p>
				<p>Majka i otac došavši u dućan stanu ga miriti, videći ga onako ljutita, no sve
					uzalud. Stipe vikaše kao izvan sebe, a kad se izvikao, pođe u jednu malu sobicu,
					gdje običavaše pisati. Tu sjedne, obori glavu na prsa i uze nešto mrmljati.</p>
				<p>Antonio i Joso ostave puške u dućanu, izađu iz kuće, pa se upute k
					Šabarićevima.</p>
				<p>Jela i Marija sjedile su na ognjištu, plačući i jadikujući. Marko šeta se
					kuhinjom. U licu bijaše blijed i zamišljen. Kad žene spaziše Antonija i Josu,
					glasno zajecaju. U sobi ležao je stari Antun na visokoj postelji. Nesretni
					mornar upiraše staklene i suzne oči u prozore i slušaše jecanje žene si i
					kćeri.</p>
				<p>- Ah, dragi Bože, što smo ti skrivili - uzdisaše Jela lamajući rukama. - Svemu,
					svemu sam ja kriva! Ah, mi tužne sirote! Sad razumijem, zašto me je Luka pitao
					jučer i ovo i ono. Draga Marijo, rano moja, nemoj mi jecati! Nikad nećeš više
					sama iz kuće. Ma zar su već ljudi poludjeli? Oh, oprosti mi, Bože! A što znam
					ja, što govorim?</p>
				<p>- Umiri se, majko! Marija se samo preplašila.</p>
				<p>- Antonio, ti si spasio čast ove kuće! Deder kaži, kako je bilo - reče Marko
					dršćućim glasom.</p>
				<p>- Zar vam nije Marija rekla?</p>
				<p>- Jest, no gdje su ti puške?</p>
				<p>- Dao sam ih Stipi, jer bi on morao biti načelnikom.</p>
				<p>- Je l' te, zar tebe zovu Josom?</p>
				<p>- A, a! Da, Josom. Žao mi je, da nismo u njih zadimili kao u zecove.</p>
				<p>- Oh, sveti Bože! - zalomi Jela.</p>
				<p>- Majko, ne boj se! - zajeca Marija.</p>
				<p>- O čekaj ti, oj plemeniti plemiću! Kazat ćeš ti meni, što imaš s mojom sestrom!
					- zagrozi se Marko i užasno protrnu.</p>
				<p>Antonio gledaše ga smiješeći se, sažaljivo, gorko i skoro prezirno...</p>
				<p>- Marko, sine, nemoj se pačati u ljude, koji se otpustiše od Boga! Nemoj da nas i
					veća zla snađu - moljaše Jela.</p>
				<p>Nasta tišina. Iz sobe se začu glas bolesnika.</p>
				<p>- Sinko, djeco, čuvajte se tih grešnika; nemojte me spraviti u grob i prije
					vremena.</p>
				<p>- Antonio, Marija pripovijeda, da si ti pred nekoliko dana udario plemića šakom;
					zašto si šutio o toj stvari? - upita Marko.</p>
				<p>- Šutio? Zar nisam vama, Jele, kazao sve one iste večeri, kad ga oborih na
					cesti?</p>
				<p>- Jesi, Antonio, jesi - odvrati Jela.</p>
				<p>- Da sam to znao, ne bi se bilo slučilo ovo današnje! - reče Marko jedovito.</p>
				<p>- Šutjele smo, da te ne rastužimo; pa i Mati ne rekosmo ništa, da se ne dogodi
					veće zlo.</p>
				<p>- Zlo uradiste! Ja bih bio govorio s plemićem.</p>
				<p>- A bi li danas poručili Mati u Jelenšćicu, da amo dođe? - upita Antonio trpkim i
					nestalnim glasom.</p>
				<p>Marija drhtnu pogledavši mu lice, preko kojega bješe u onom trenutku preletio
					oblak velike boli.</p>
				<p>- Nikako! Pošto da dođe amo? Moja je briga, da sa Salettijem obračunam. Ja ću ga
					već dozvati k pameti! - izvikne Marko gnjevno.</p>
				<p>Njegovim krasnim licem prostrla se gorka zabrinutost i ljuta pečal.</p>
				<p>- Da, da, sinko, bolje je da Mato ne dođe u Lučicu, ta čemu da ga rastužimo! Bit
					će najbolje da zapitamo za savjet gospodina plovana i Stipu; oni će znati, što
					nam valja činiti i komu da se obratimo. Sreća naša, da imamo takvih ljudi u
					Lučici! Gospodin plovan pomogao bi i nekrstu, a kamoli ne nama! Marko, da si
					pop, ne bi se to događalo tvojoj sestri. Tko; tko da se takne sestre jednog
					plovana? Ah, što ćemo mi sirote, siromašni mornari!</p>
				<p>Glas o Salettijevu mrskom nedjelu u tili čas raznio se Lučicom. Skoro svi požale
					krasnu i dobru Mariju i jadne joj roditelje. Tiho mjestance silno se bješe
					uzrujalo. Majke zabrinuto pogledavahu svoje kćerke, osipavajući ih lijepim i
					korisnim savjetima. Joso ševrdaše duže vremena gradskim klancima, uličicama,
					pripovijedajući i hihotajući o Mariji, o plemiću, o dolcu u gori i o puškama.
					Žene dovikuju se preko puta, ispituju, grde plemića, lamaju rukama i ne mogu da
					se prečude Josinu junaštvu. Djeca, što opkoliše ribara, gledaju ga zapanjeno i
					prestrašeno, pa ga slijede sve od kuće do kuće, a on kazivaj i pripovijedaj, kao
					da je poklao nepreglednu vojsku. Joso s četom dječurlije pane pred načelnikovu
					kuću, pa opet nabrajaj i drobi radoznalim susjedama.</p>
				<p>- Što mi se derete pred kućom! - zakvrči s prozora Anastazija Murelli.</p>
				<p>Silne li sada, brajne, graje! Joso u svom junačkom zanosu poviče:</p>
				<p>- Gle, gle, sovetine na prozoru!</p>
				<p>- Sovetina! Sovetina! - zaurliču djeca.</p>
				<p>- Gadovi, razdrapanci! Ajte kući, da vam matere hlače zakrpaju! - zakriješti opet
					Anastazija.</p>
				<p>- Grdoba, vještica stara, ciganko! - stane pljuštati sa svih strana.</p>
				<p>Malo zatim, pošto se sleže oluja, gledaše načelnik žutkasto lice svoje žene i
					dlake, što drhtahu po bradavicama, slušajući graju, što se bješe prenesla u
					jednu drugu ulicu.</p>
			</div>
			<div type="chapter">
				<head>VI.</head>
				<p>Na onom pitomom humku, što se diže za jedan puškomet na zapadu mrkloj Lučici pod
					golom strmom stranom sive planine, poviruju gospodski dvori između gustoga
					stabalja. Okrugli plosnati humak sa svih strana obavijen šumom. Među njim i
					planinom pukao je uzak tajanstven prodol. Svrne li zamišljen mornar obalom,
					plovio ma kuda divotnim zaljevom, mora mu oko zapeti za ono bijelo pročelje na
					brežuljku. A kad ga ugleda, nepovjerljivo preleti očima svoju krhku lađu; bolno
					čeznuće stisne mu grudi, u srcu ga zazebe, pomišljajući na ženu i djecu. On
					razmišlja o tihoj sreći, koju uživaju neznani njemu ljudi na onom zelenom humku,
					u onom tihom i zabitom kraju, a ne zna jadan, da se je na jedan prozor one kuće
					naslonila mlada, nesretna djevojka, koja mu zaviđa njegov udes.</p>
				<p>Elvira Saletti u sjetne je utonula misli, promatrajući tihu morsku pučinu, što se
					pred njom svjetluca i zrcali. Crno joj i zagasito oko nehajno bludi pustim
					predjelima otoka Cresa, tražeći u njegovim zagušnim vrhovima najsamotnije uvale
					i prodole.</p>
				<p>Sunce čisto i sjajno zaći će sada za visoku Učku. No njezinim ponosnim glavicama
					silan je planuo požar. Goleti Velebita i nekoji viši vrhovi kvarnerskih otoka
					sunčaju se jošte u zadnjem rumenom prosjaju. Kud ti oko siže, cijelom kotlinom,
					što je pukla od Kapele do Učke i od Osora do kršnoga gorja nad Kraljevicom, svud
					se prepliću, svud se izmjenjuju ogromne sjene s dugačkim i rastrganim pjegama
					sunčanoga zlata. Istočna istarska gorska kosa, dižući se i padajući poput
					ogromna vala, oštro reže zapadno nebo i zasjenjuje cijelo more i sva pomanja
					ostrva, koja su mu čedno na površinu isplivala.</p>
				<p>Sparno srpanjsko predvečerje veličanstveno zgara.</p>
				<p>Lagodan hlad pao je na Lučicu. Elvirine misli već duže vremena lijetaju prama
					predjelima otoka Cresa. Samoća i tišina onih šumica, onih kukova i onih prodola
					vabe njezin duh u svoje čarobno krilo, obećavajući mu blaženstvo i potpunu
					zaborav. Elvira je bila obljubila onu tajnovitu cresku obalu, ona ju često
					promatraše, tužeći joj se i nalazeći u njoj neizmjernu utjehu. Djevojka se
					radovaše, kad bi tamo preko mora šume prolistale, a sjeta ju obuzimaše, kad bi
					stale žutjeti i venuti. Za tmurnih zimskih dana, probudivši se iz teška sna,
					pogledala bi iz svoje tople i mekane postelje kroz nabrekle prozore, te bi po
					creskim glavicama često spazila snijeg i mraz, kakav bješe već više puta na srce
					joj pao.</p>
				<p>Elvira krene prekrasnom glavom nalijevo i pogleda na lučičko groblje u tihoj
					dolini. Samotan i visok čempres diže se do velika nadgrobna spomenika. Tu sniva
					vječni san dobra joj majka, koja ju je ostavila na ovom nevoljnom svijetu, kad
					je ona još malena djevojčica bila.</p>
				<p>Crne Elvirine oči lagano se natopiše suzama, a u sobi iza nje zaškrinuše naglo
					vrata. Djevojka se trže i okrenuv se nato, spazi pred sobom brata. Alfredo ju
					pogleda i stane po sobi koračati.</p>
				<p>- Elviro, došao sam amo, da te nešto umolim - reče Alfredo hodajući pognute
					glave.</p>
				<p>- Da me nešto umoliš? - začudi se Elvira, taruć si suze.</p>
				<p>- Murelli je veliko magare! - istisne Alfredo muklo i ljutito.</p>
				<p>- Murelli?... A zašto? - upita Elvira, gledajuć brata si pogledom iskrena
					sažaljenja.</p>
				<p>- Da, ona bluna!</p>
				<p>- Murelli bluna? Zar on nije tvoj prijatelj?</p>
				<p>- Ne luduj! Je li baš trebalo, da odmah amo doleti i da sve ocu izbrblja?</p>
				<p>- On nije zlo mislio; htio je, da oca pripravi. Trebalo bi, da mu budeš za to
					zahvalan.</p>
				<p>- Znam, otac bi svakako dočuo...</p>
				<p>- Pa što se onda ljutiš na načelnika?</p>
				<p>- Da, ja se ljutim; ja sam na sve ljutit! Čekaj, platit će mi ono kopile! To mi
					je već dozlogrdjelo!</p>
				<p>- A tko ti je kriv?</p>
				<p>- Elviro!</p>
				<p>- Srami se, Alfredo!</p>
				<p>- Što? - viknu plemić i zaustavi se pred njom, pogleda joj oštro u oči.</p>
				<p>- Da, srami se! - suzbije ga Elvira, pa sjednuvši na divan okrene mu leđa.</p>
				<p>- Elviro, zlo po tebe, ako me razljutiš!</p>
				<p>Djevojka slegne ramenima i uzevši knjigu sa stola, počne ju mirno listati.</p>
				<p>- Zar si se i ti proti meni urotila? Elviro, ti me ne poznaš! - zaprijeti joj
					brat.</p>
				<p>Ona krenu glavom, promjeri ga crnim velikim očima, pa nasmjehnuvši mu se uze opet
					listati knjigu.</p>
				<p>- Elviro, pazi da ne zaludim!</p>
				<p>- Tko te je putio da ne daš djevojci mira? Srami se!</p>
				<p>- Elviro, šuti!</p>
				<p>- Što bi se tebi činilo, da ljudi tvoje bagre mene napadnu?</p>
				<p>- Pobjesnit ću! - vrisnu Alfredo i uhvati se objeručke za glavu, koja bijaše
					sredinom ćelava.</p>
				<p>- Pa i dozrio si za ludnicu! Što diraš u djevojke? Što bi ti učinio, da tko mene
					napadne?</p>
				<p>- Ubio bih ga! - upadne joj Alfredo u besjedu.</p>
				<p>- A zar nije Marija Šabarićeva božji stvor, kao što sam i ja?</p>
				<p>- Ti si luda! Ne znaš što govoriš! Mornareva kći!</p>
				<p>- Šteta za novce, što ih je otac na te potrošio! Hoćeš, da te svijet drži za
					obrazovana čovjeka, a pravi si divljak. Ah, što velim! Ta divljaci ne znaju
					za...</p>
				<p>- Ti braniš, ti se zauzimlješ za prostu seljakinju? Ta molim te, ne budi
					blesasta!</p>
				<p>- Ti si prost i opak, a ona je čestita i plemenita! - odsiječe Elvira!</p>
				<p>- Elviro, ti ćeš me prisiliti, da te išćuškam!</p>
				<p>Djevojka ga prezirno promjeri.</p>
				<p>- Nemoj, da mi živci popucaju! Pa otkuda poznaš ti onu djevojku?</p>
				<p>- Poznam ju, kao što poznam i druge ljude u Lučici - odvrati Elvira i
					porumenjevši zagleda se u knjigu.</p>
				<p>- Elviro, ti si čula, kako me je danas otac kod stola ispsovao - reče Alfredo
					nakon kratke stanke.</p>
				<p>- Pravo je imao!</p>
				<p>- Nije mi do šale! - razljuti se iznova Alfredo.</p>
				<p>- Ja se ne šalim. Žalim, da sam ti sestra, jer nas sve sramotiš; ta već neću moći
					ni iz kuće radi tebe!</p>
				<p>- Elviro, sad je dosta! - lupnu Alfredo nogom o pod. Po ćelavom tjemenu zasjaše
					mu kapi znoja.</p>
				<p>- O grozi se do mile volje! Ja se tebe ne bojim! - reče Elvira i pogledav ga uzme
					otvarati i zatvarati knjigu dršćućim rukama.</p>
				<p>- Čuj me! Elviro! Pazi, da mi se žuč ne razlije! Ja nisam više dijete od deset
					godina, pa ti dajem svoju poštenu riječ...</p>
				<p>- Tvoju poštenu riječ! - nasmija se Elvira, naglašujući slovku po slovku.</p>
				<p>- Gusko, hoćeš li, da ti vratom zakrenem? Da, moju ti poštenu riječ zadajem, da
					će biti zla u kući, ako me bude otac još psovao. Nisam više deran, a on ima
					manje prava negoli itko drugi na svijetu...</p>
				<p>- On ti je otac!</p>
				<p>- To je slučaj! Elviro, došao sam k tebi, da mu kažeš, neka me ostavi na miru.
					Što bi on učinio, da se je tko pačao u njegove poslove, kad je bio mlad?</p>
				<p>- Što, zar se ne bojiš Boga? - izlanu Elvira ustavši.</p>
				<p>- Što je to Bog?</p>
				<p>Elvira zadrhta, problijedi i spustivši se na divan, zastre si lice rukama.</p>
				<p>- Naravno, mi mlađi, mi smo svi lopovi, a zašto? Jer se zaboravlja u starosti na
					svoje mladenačke šale. Moj otac! Ha, ha, ha!</p>
				<p>- Alfredo, ja se zgražam! Zar se tako govori o svom ocu?... Alfredo?...
					Nesretniče, ti si duboko pao!</p>
				<p>- Što znaš ti! E, ništa zato, nek me samo psuje, no dobit ću ja već svoje puške,
					a mornari u Lučici saznat će, tko je mladi Saletti!</p>
				<p>- Alfredo, zaklinjem te, da ostaviš ljude na miru.</p>
				<p>- Ti si bena! Oni će me tužiti sudu; slobodno, ne bojim se, no ako mi tko od onih
					skotova jednu riječ reče, ako me tko pogleda, vjeruj mi, platit će glavom.</p>
				<p>- Ti to nećeš učiniti.</p>
				<p>- Što? Neću učiniti? To ćemo vidjeti! Ako njezin brat samo pisne, vidjet
					ćeš...</p>
				<p>- Alfredo, zaklinjem te uspomenom naše pokojne majke!</p>
				<p>- Ne luduj! Šta će meni uspomena naše majke!</p>
				<p>- Nesretniče! - zastenje Elvira bolno i opet si sakrije lice rukama.</p>
				<p>Uspomena na majku i Marijin brat, to bijaše sve, što imaše najdražega na
					svijetu!</p>
				<p>- Da, vidjet ćeš, ja ću naučiti prostačinu pristojnosti!</p>
				<p>- Ostavi me! - izlanu Elvira dršćući.</p>
				<p>- Reci ocu, da me se okani, jer ne znam, što bih mogao počiniti u svom ludilu! -
					izusti Alfredo bijesno i izađe naglo iz sobe.</p>
				<p>- Oh, Bože! - uzdahnu Elvira i metnuvši ruke na stol, prekriži ih malko, pa
					nasloni na njih čelo krasne si glave.</p>
				<p>Elvira bijaše odjevena lakom crnom haljinom od svilena baregea. Ta haljina
					skrojena je po struku. Oko vrata bacila si je nehajno bijel rubac od lijepih
					čipaka. Ispod debelih pletenica otraga zavijenih, izraslo je nekoliko kratkih
					mekanih vlasi na nježnom zatiljku. Gospodska soba puni se već polusjenom
					raskošna i ljupka sutona: Djevojka sjedi lijevim bokom prema prozoru, a u onom
					nešto jasnijem svjetlu, što ulazi u sobu kroz otvoren prozor, vidi se šav na
					njezinoj haljini. Taj šav idući od vitka pasa do pazuha, čim se više diže, tim
					je većma napet. Obla i jaka noga od strane prozora gubi se pod haljinom u
					prekrasnim, u bibličkim crtama. Na šarenom sagu pod stolom sjaju se otvorene
					cipelice, povećavajući svojom crninom bjelinu čarapa preko nježno svedenih
					nožica iznad širokih svilenih vrpca, kojima su svezane lake cipele. Elvira osta
					duže vremena onako na stol naslonjena. Njezino tijelo bješe isprva mirno, no
					kašnje poče se tresti, a lijepa ramena podrhtavati, leđa joj pako, u onaj par
					svedena u dražestan luk, dizahu se i padahu.</p>
				<p>Elvira jecaše tiho...</p>
				<p>Soba joj je bogato i ukusno uređena. Na laštenom podu križaju se skupi sagovi; na
					svijetlomodrim zidovima vise četiri velike slike u širokim zlatnim okvirima. U
					kutu sobe stoji ukusan jednostavan krevet, a nad njim se diže svileno nebo.
					Čitavo pokućstvo, stolice, naslonjači, zavjese sve je modro, sve od svile i
					baršuna. U jednom ormaru sjaju se pozlaćeni hrpti knjiga. Nad tim ormarom stoje
					dva poprsja: Dante i Petrarca. Neumrli Dante gleda strogo u plačuću Elviru, koja
					je lijepa kao njegova Bice. Nad pijaninom, u jednom polumračnom kutu sobe stoji
					opet poprsje. Debeli slavni maestro Rossini zadovoljno se smiješi, te reć bi,
					čudi se djevojčici, videć ju onako rascviljenu, a kano da joj veli: Ta budi
					vragoljasta poput moje Rosine!</p>
				<p>Sobom se ne širi jak vonj raznih sapuna i prašaka; zdrav miris lovorove šumice,
					hrastovine, stoljetnih lipa, ružmarina i šarena cvijeća napunjuje sobu, sad
					jače, sad slabije, kako već dahne večernje povjetarce, koje se titra visokim
					svilenim zavjesama prozora, kao da se gospodsko dijete poigrava zavjesama svoje
					zipke, snivajući, da si majku ručicom po obrazu gladi i miluje.</p>
				<p>Elvira presta jecati. Jedra joj ramena ne dršću više. Uzdahnu i lagano podignu
					glavu, pa onda naslonivši se ostane mirna. Lice joj je blijedo i suzama
					nakvašeno; rumene usne časomice od plača jošte podrhtavahu. Te su usne
					pootvorene; gornja se je malko uzvinula i odgalila nekoliko malih bijelih zuba.
					Crne joj i vlažne oči posve otvorene, no ona ne gleda na nijedan predmet u sobi,
					već u neki drugi svijet - u svoje srce. Kad pogledaš tu krasnu djevicu, svi
					njezini čari iščeznu, sve se raspline u nekom divnom skladu, samo one duboke,
					sjajne i misaone oči otvaraju se pred tobom, obuhvaćaju te svojim čarobnim
					krugom, tako da se utapljaš u njenom milom pogledu, u dubljinama plemenite joj
					duše.</p>
				<p>Elvira ustane i pođe k prozoru. Stasa je povisoka, a vitka u pasu. Od stolice do
					prozora nije ni pet koraka, a njezino tijelo, čaroban sklad bujnih i divotnih
					oblika, ganulo se tako plemenito i uznesito u to malo puta. Naslonivši se na
					prozor, zagleda se u nastalu noć.</p>
				<p>Nad Velebitom sjaji se nebo, a nad tim sjajem nešto prema sjeveru blijedi jedna
					milovidna zvijezda. U šumici okolo kuće cvrkuću ptice, tražeći noćište i
					namještavajući se po granama. Iz Lučice čuju se razni glasovi i nečiji
					smijeh.</p>
				<p>Elvira gleda u mrak. Iza Velebita pomalja se komad sjajna srebra. Mjesec se diže
					lagano, a kad se izali, plane mu svjetlo cijelim Kvarnerom i obasja milo
					Elvirino lice, po kome se prostrla tuga i pečal. Teško uzdiše Elvira; pod
					rascvjetanim grudima ljuta bol steže joj srce, peče ju nešto u duši, gdje se
					gorke i crne slutnje križaju, a zlatna mjesečina mami ju u nepoznate
					krajeve...</p>
				<p>Netko pokuca na vrata.</p>
				<p>- Tko je?</p>
				<p>- Milostiva gospođice, izvolite k večeri - oglasi se jedan sluga.</p>
				<p>Elvira uzdahnu i prošavši nizom soba, dođe u blagovaonicu.</p>
				<p>- Dobar večer, dragi oče! - pozdravi djevojka tiho.</p>
				<p>Marino Saletti sjedio je već pri stolu, čekajući na svoju djecu. Da mu vrijeme
					brže prođe, čitao je neke novine. Nad očima imao je zelen štit proti svjetlu.
					Taj štit bijaše svezan straga na glavi. Saletti je čitao kroz naočale. Kad ga
					bješe Elvira pozdravila, kimnu joj glavom. Starome Salettiju bit će šezdeset
					godina. Ima punu, sijedu podstriženu bradu.</p>
				<p>- Gdje si bila, Elviro? - upita otac promuklim glasam, gladeći si bradu na kojoj
					su kratke i oštre dlake kao u četke za haljine.</p>
				<p>- Bila sam u sobi - odvrati djevojka, pogledavši bojažljivo tamno očevo lice.</p>
				<p>- Gdje je Alfredo? - promrmlja Saletti, srčuć juhu i gledajuć pladanj nad kojim
					bješe nadnio debelu, posve okruglu glavu.</p>
				<p>- Ne znam, dragi oče, malo prije...</p>
				<p>- Taj »dragi« ostavi za drugi put!</p>
				<p>- Malo prije bio je kod mene - produlji Elvira.</p>
				<p>- Što veli? - upita otac ljutito.</p>
				<p>- Kako, oče?</p>
				<p>- Zar ti nije ništa o meni govorio?</p>
				<p>- Jest, molio me, da ti kažem, da ga ne psuješ - usudi se Elvira.</p>
				<p>- Ja ga ne psujem, no on mene sramoti! - povikne Saletti, podigavši glavu tako,
					da mu je pao na puno i crno lice sjaj svjetiljke, što je nad stolom visila.</p>
				<p>Plemić zadjenuo si je ubrus za ogrljak košulje, pa raširivši ga po prsima,
					naslonio se na stol. Omašna mu je glava upala u široka i uzdignuta ramena.</p>
				<p>S glave osula mu se sila prhuta po starom modrozelenom kaputu od orléansa, a na
					zatiljku iskobasio mu se debeo val tustila, koji se miče i zaljuljava, uzgiban
					žvakanjem čvrstih čeljusti.</p>
				<p>Blagovaonica je vrlo prostrana, te ju ne može svu rasvijetliti nad stolom viseća
					svjetiljka. U uglovima sobe prava je polutama. Visoki ormari, što su uza zid
					poredani, puni su svakojaka posuđa i srebrenine. Po zidu visi i nekoliko slika,
					no što predstavljaju te slike, teško je razbrati, jer su tako visoko pribite, da
					ne može na njih pasti sjaj svjetiljke, zastrte velikim zelenim štitom.</p>
				<p>- Gdje je ona ništarija? - upita plemić - zar neće k večeri?</p>
				<p>- Želiš, da pozvonim sluzi, neka ga potraži? - upita tiho Elvira.</p>
				<p>- Pozvoni! - reče Saletti jedovito i isprazni u jedan mah kupicu vina.</p>
				<p>Plemić je jeo žurno i pohlepno; užasno je hrustao i žvakao pečeno pile, grabeći
					kus za kusom debelim nadutim rukama, rutavim i po istim prstima:</p>
				<p>- Potraži mladoga gospodina; reci mu da smo kod stola - zapovjedi Saletti Luki,
					koji bješe pritrčao u dvoranu.</p>
				<p>- Već javih gospodinu, da je večera na stolu - izusti Luka ponizno.</p>
				<p>- Magare, idi!</p>
				<p>Luka se išulja iz sobe ogledavajući se bojažljivo.</p>
				<p>- Molim te, dragi oče, ja bih ti nešto rekla, no bojim se, razljutit ćeš se.</p>
				<p>Brišući si ubrusom velike usne, promrmlja plemić:</p>
				<p>- Mani me se, ne napastuj me!</p>
				<p>- Ali, dragi oče!</p>
				<p>- Neću da čujem ni riječi!</p>
				<p>- Alfredo je mlad, oprosti mu...</p>
				<p>- Ti braniš onoga luđaka? Šuti!</p>
				<p>- Oče, pokaraj ga, prisili ga, da ti obeća, da neće više...</p>
				<p>- Uzalud sve! On njega nikad ništa! Protepst će, što sam ja mukom sabrao. On nije
					samo hulja, već i bluna. Kopilad, skotovi osramoćuju ga! A, je l' to plemić? Je
					l' to moj sin?</p>
				<p>- Oče, umiri se, molim te, umiri se!</p>
				<p>- Ja ne mogu da pregorim te sramote! I drugi su bili mladi, no i... - ne doreče
					Saletti, već progutne riječi, zalivši ih kupicom vina.</p>
				<p>Uto uniđe u sobu Alfredo. Ne izustivši ni slova, sjedne na svoje mjesto. Dvoranom
					zavlada muk. Lice Alfredovo snuždeno je i mračno. Stari jede i guta jošte
					naglije nego prije. Elvirino srce silno kuca, onaj grobni muk u dvorani steže
					joj grudi. Svaki joj zalogaj zapinje u grlu. Napokon ostavi jelo, te ne znajući
					što da počne, uze gledati slike, što su visile na zidu naprama njoj. Ukočivši
					oči u sliku svoje majke, koja joj se je sjetno smiješila iz one polutame, osjeti
					suze na trepavicama. Djevojka se muči, da priguši plač, da oca ne razljuti, no
					ne može da se suzdrži, jer joj srce od tuge puca. Znajući, da se neće moći
					nadvladati, ustane i pođe u jedan ugao te velike sobe, pa sjednuvši tu na
					kožnati divan, glasno zajeca. Kad začu stari Saletti Elvirino jecanje, stanu mu
					se tresti ruke. Pogledavši ljutito sina, izvali se iz naslonjača, baci ubrus na
					stol i počne šetati dvoranom, koračajući naširoko. Plemić je oniska stasa i
					vanredno širokih pleća. Hlače su mu kratke, do članka, a kako naglo hoda, sve
					poskakuje, kao da je pruživa lopta. Nogavice prostranih hlača klepetaju mu nad
					velikim cipelama.</p>
				<p>- To mora već jednom prestati u mojoj kući! Ovdje sam ja gospodar! Jesi li čuo?
					Ako ti nije po volji, nosi se odavle! - zakriči otac, zaustavivši se pred
					sinom.</p>
				<p>- Ta mani me se! Ja nisam deran il koji od tvojih sluga! - mahnu rukom
					Alfredo.</p>
				<p>- Srami se! Što, deran? Prava si bluna! Zaslužuješ da te iz puške ubijem.</p>
				<p>- Ta svrši jednom! I u mojim žilama teče krv! - viknu Alfredo.</p>
				<p>- Nesretniče, ne sramoti mi imena, ne izvrgavaj me ruglu ove prostačine, među
					kojom živimo! Zar si zaboravio, tko ti je otac, ili misliš, da si sin kojega
					mornara?</p>
				<p>- Ne buncaj!</p>
				<p>- Alfredo, čuvaj se, da te ne zadavim. Hoćeš li da te izbatinaju?</p>
				<p>- Ti si poludio!</p>
				<p>- Šuti gadna huljo! - vrisnu plemić.</p>
				<p>- Oče, zaklinjem te, smiri se! - moljaše Elvira jecajući.</p>
				<p>- Sluge su dakle tvoji drugovi! S njima se tepeš po planini za mornarskim
					kćerima! Nije li to sramota? Divna li mi plemića! Ide u lov, a dolazi kući bez
					puške! Pa tko ga još sramoti! Nekakvo kopile, što se ovdje nastanilo.</p>
				<p>- Oče, molim te, prestani! Ako si ti poludio, nisam ja.</p>
				<p>- Poludio? Evo, to je moj sin! Nesretniče! Bolje bi učinio, da si puške
					potražiš.</p>
				<p>- Da mi ih oduzeše, puki je slučaj. I tebi se je moglo dogoditi što takva, kad si
					se s kočijama šuljao k mornarskim ženama. Svi nisu sretni kao ti! - prebaci
					Alfredo gnjevno.</p>
				<p>- Što? - zareži Saletti, protrnu i skameni se, kao da je u nj grom udario.</p>
				<p>- Ne diraj u me, pa neću ni ja u te!</p>
				<p>- Nesretniče! - istisne otac muklo i potrči u bližnju sobu.</p>
				<p>Vrativši se u dvoranu, stupi pred sina i ispruživši proti njemu samokres,
					zaurla:</p>
				<p>- Jošte jednu riječ, pa si mrtav!</p>
				<p>- Oče! - vrisnu Elvira i skočivši k njemu, uhvati ga očajno za ruku, u kojoj
					držaše samokres.</p>
				<p>Alfredo problijedi.</p>
				<p>- Nosi mi se ispred očiju! - kriknu otac nestalnim glasom.</p>
				<p>Alfredo ustane i izađe iz sobe. Otac, držeći samokres isprati ga sve do vrata
					krvavim pogledom.</p>
				<p>Elvira jecaše klečeći do očevih nogu.</p>
				<p>- Elviro, ustani i pođi u svoju sobu.</p>
				<p>- Oče, oprosti Alfredu, smiluj se mojim suzama!</p>
				<p>- Idi, Elviro, idi... Ostavi me, ja moram biti nasamu, da, moram... Idi, drago
					dijete, molim te, idi...</p>
				<p>Elvira pogleda oca suznim očima te izađe iz sobe pognute glave.</p>
				<p>Stari Saletti uvali se u velik naslonjač i obuhvativši si glavu objeručke,
					izbulji oči u samokres, što ga bješe ostavio na stolu. Debele kaplje znoja cure
					mu po prestravljenom licu. Donja klepava i kao sredinom prorezana usna objesila
					se i prevrnula, te tako otkrila jake, pocrnjele zube. Riječi Alfredove začavliše
					mu se u glavi; moždani mu se trgaju. Plemić se osjeti obnemoglim i pođe u svoju
					spavaću sobu. Protegnuvši se po divanu, pokrije si lice rutavim rukama. Htjede
					misliti, no ne uzmogne, jer ga sinove riječi neprestano kidahu, probadajući mu
					moždane i vrteći se u njih. Saletti dršće: košulja hvata mu se mrzla znoja na
					leđima, u glavi mu šumi, soba se okreće okolo njega, a pred očima lebdi mu
					plačuća mlada mornarska žena i...</p>
				<p>Jošte iste večeri oko jedanaeste ure šetala se pred kućom Elvira. Noć bijaše tiha
					i vedra. Pun mjesec mirno je plovio sredinom nebeskoga svoda; noćno blago
					povjetarce saneno je strujilo srebrenim zrakom i umiljato šuštilo lišćem
					granatih lipa.</p>
				<p>Elviru mori crna tuga, srce joj je prepuno boli i čemera. Duša joj ljubi Marka
					neizmjernim žarom; ona samo za nj živi i uzdiše. Bez Marka pričinja joj se život
					tužnim i pustim, kao što je tužan i pust onaj samotni čempres na grobu njezine
					majke u onoj od mjesečine maglovitoj dolini. Marko je njezina radost, njezino
					žarko sunce, u njegovu zagrljaju zaboravlja ona sav jad i svu nevolju, što ju
					bijednu okružuje.</p>
				<p>Elvira se bješe zagledala u Marka već u svojoj petnaestoj godini; venula je za
					njim i umirala, dok se nije i on u nju zaljubio. Otac ju bješe poslao u Milano,
					u jedan glasoviti ženski zavod, no ona bi dolazila svake godine u Lučicu i tuj
					bi provela dva mjeseca svojih praznika. Osam je godina učila u Milanu, gdje joj
					se svi učitelji čuđahu radi velike marljivosti i bistra uma. U šesnaestoj godini
					ispjeva Elvira vijenac pjesama, koje pozdravi Italija pravim zanosom. Sada, u
					devetnaestoj svojoj godini, najmilija joj je knjiga Danteov neumrli pjev. Jadna
					djevojka često prispodablja muke Danteova pakla sa svojima, a uvijek se uvjeri,
					da su njene užasnije i groznije. Koliko puta klonula je glavom na pjev
					Ugolina!</p>
				<p>Elvira i Marko već se dvije godine tajno ljube, zgaraju jedno za drugim, lica im
					gasnu u slatkim zagrljajima i u dodiru toplih usana, a svaki put, kad pomisle na
					budućnost, krv im stine u bolnom srcu.</p>
				<p>Antonio, vjerni Antonio, on jedini znade za njihovu tajnu ljubav. U nj se sasvim
					pouzdavaju, jer da ga paraš, ne bi on pisnuo.</p>
				<p>Elvira izlazi skoro svake večeri, da se prošeće baštom okolo kuće i da se naužije
					svježega noćnoga zraka. Često se ona ocu tuži, da ne može oka stisnuti u
					postelji, pa da se mora malko prošetati, i umoriti ako želi okom trenuti. Njezin
					otac, kao i sva čeljad u kući, nije ni izdaleka slutio, da se Elvira sastaje s
					krasnim Markom, koga ljubljaše cijelom svojom čistom djevičanskom dušom, kao što
					su prve mučenice kršćanstva ljubile svoju vjeru.</p>
				<p>Na zvoniku u Lučici lijeno tuče jedanaesti sat. Elvira obazre se na sve strane,
					pogleda na prozore i videć da je svuda tamno, zamakne za ugao kuće i uniđe u
					šumicu, što se prostire humkom sve do jedne ceste, koju je izveo Saletti do svog
					dvorca. Pod brežuljkom svija se carska cesta. Pročelje kuće ima izgled na more,
					a pred njim, kako već znamo, stere se mala ravnica. Iza kuće gusta je bašča,
					široka do tri stotine koračaja; za baščom cesta, što silazi niz carsku cestu,
					onda velik prodol, a najposlije na dnu strma planina.</p>
				<p>U šumici za gospodskom kućom rasplela se cijela mreža stazica, što se vijugaju i
					križaju na sto načina. Uz te uske staze, posute bijelim pijeskom, izrastao je
					ponajviše gust lovor, komu se vršci spajaju nad sredinom putova, te tako
					sačinjavaju krasan zelen svod. Te tajinstvene stazice veoma su slične odugim
					hodnicima starinskih manastira. Mjesečina teško probija gusto granje; samo
					gdjegdje sjaji se na bijelom pijesku, kao oveća zlatna ljaga. Među tamnim
					zelenilom lovora bjelasa se po koji kip. Tim hladnim i oštećenim grčkim božicama
					sjaji se u mjesečini jednoj glava, drugoj nešto malo ramena, ovoj polovica lica
					s razbijenim nosom, a onoj opet polovica grudi i nešto nogu, kojima su
					oškrbljeni nekoji prsti.</p>
				<p>Elvira, čim je dalje od kuće, tim naglije ide. Pod malim cipelama škriplje bijeli
					pijesak. Sa stazice na stazicu bane napokon na jednu čistinu. Tu joj oblije
					mjesečina prekrasno tijelo. Sada opet pobrza i iščezne u mračnom lovoru. Doskora
					stupi u najskrovitiji zakutak šumice i zaustavi se naglo pred mladićem, koji
					stajaše nehajno naslonjen o podnožje jednog kipa.</p>
				<p>- Marko! - šapnu djevojka i, oborivši glavu, spusti ruke niz vitko tijelo.</p>
				<p>Mladiću su na prsima prekrižene ruke, stoji nepomično, gledajući u zemlju.</p>
				<p>- Ti me ne čuješ... Zar ne poznaš tvoje Elvire? - izlanu djevojka milim i
					dršćućim glasom.</p>
				<p>Marko upre sada lijevi lakat u vrh podnožja onoga kipa, spusti glavu u lijevu
					ruku i kimnu dva, tri puta, kao da hoće reći: Čujem te, čujem!</p>
				<p>Elvira mu se približi, ogrli ga nježno jednom rukom, a drugom ga primi za obraze
					i okrenuvši ga lagano prema svom licu, slatko mu reče:</p>
				<p>- Ljubljeni Marko, nuder me pogledaj!... Nemoj mi više raniti srca!... Oh, ti ne
					znaš, koliko ja trpim!</p>
				<p>- Elviro!</p>
				<p>- Da, slatki moj miljeniče, znam, da ti je teško u duši, da, sve, znam...</p>
				<p>- Što da počnem?... On ti je brat!</p>
				<p>- Oprosti mu! Budi plemenit! Govorila sam s njime, molila sam ga, da ti
					sestru...</p>
				<p>- Nesretnik!</p>
				<p>- Marko, sjedni do mene, umiri se, evo vidiš, ja sam uz tebe, tvoja Elvira.</p>
				<p>- Što misli on, da je moja sestra? Elviro, da u njegovim žilama ne teče ista krv,
					koja i u tvojima, vjeruj mi, najveća slast...</p>
				<p>- Ti si moj, Marko, pa tako govoriš! Nemoj, da mi srce pukne! Nikada te nisam
					čula kazati takva šta! Gdje je tvoje plemenito srce?</p>
				<p>- Plemenito!</p>
				<p>- Gorke li su danas tvoje riječi! Da, tvoje plemenito srce, koje me tako
					ljubi!</p>
				<p>- Nesretna ljubavi!</p>
				<p>- Marko!... Ubij me, no nemoj me gaziti, mene nedužna i jadna crva!... Zar me
					više ne ljubiš?</p>
				<p>- Bijedna moja Marijo, ja te ne mogu osvetiti!</p>
				<p>- Ne, ti nisi više onaj Marko, za kojim moja duša vene. Marko, umiri se, ogrli
					svoju Elviru.</p>
				<p>Mladić ju odrinu od sebe.</p>
				<p>- Ti me ne ljubiš! - istisnu Elvira i osjeti u grudima veliku bol, kao da joj je
					srce na dvije pole puklo.</p>
				<p>- Ljubim te, no ne bih smio...</p>
				<p>Elvira padne na koljena, sklopi bijele ruke i podigne ih prema njemu
					govoreći:</p>
				<p>- Marko, oprosti mu! Ja te molim, tvoja Elvira moli te.</p>
				<p>- Nesretna djevojko, ustani!</p>
				<p>- Ah; ne paraj mi srca! Smiluj mi se, smiluj mi se!</p>
				<p>- Elviro, ti ne možeš, ti me ne smiješ ljubiti - šapnu Marko očajno i muklo.</p>
				<p>- Milost, milost!</p>
				<p>- Ustani, jadna Elviro! - izusti Marko i primiv ju za ruke, podignu ju.</p>
				<p>- Ne, ti me nisi nikad ni ljubio!</p>
				<p>- Tvoj otac i tvoj brat radije bi te ubili, negoli privoljeli, da mi budeš žena.
					Veći je sada jaz među nama pukao.</p>
				<p>- Nikad dakle, nikad tvoja! - zastenja djevica i spusti mu se zdvajajući na
					prsa.</p>
				<p>- Ne, nikad! Koliko tebe ljubim, toliko mi je draga i sestra, toliko mi je na
					srcu i čast moga imena, ako i mornarskoga.</p>
				<p>- Ti me dakle ne ljubiš više negoli svoju sestru? A ja, ja ljubim tebe više
					negoli svoga oca, ljubim te koliko i uspomenu pokojne mi majke. Marko, ja ne
					mogu bez tebe živjeti; dozvoli barem, da umrem u tvom naručju; daj, da više dana
					ne ugledam! Da, umrijet ću, evo srce, koje za tobom gine, koje je tvoja ljubav
					orajila, prestat će kucati. Marko, ove usne, koje su se s tvojim tako često
					sastale, uvenut će, poblijedjeti i istrunuti u grobu. Ti nećeš više slušati
					slatkih riječi iz usta tvoje Elvire, koja ti je dosta puta razvedrila to krasno
					čelo. Rano moja, ljubim te i umirem... Reci, Marko, hoćeš li doći katkad na moj
					grob? Da, da, ti ćeš doći; no nemoj zaboraviti kitice ljubica, koju ćeš mi
					položiti na humak. Ti znaš, gdje je onaj samotni čempres na groblju, iza one
					male crkvice. Marko, tamo, tamo posjeti me, u predvečerje, kad sunce umine za
					goru. Da čut ćeš iz moga groba...</p>
				<p>- Elviro, mila Elviro!</p>
				<p>- Što, što si rekao!? Ah, reci još jednom te riječi!</p>
				<p>- Elviro, mila moja Elviro!</p>
				<p>- Ako sam ti mila, uništi me, no nemoj me okrutno mučiti. Da, okrutni čovječe, ti
					ne poznaš moje boli, ti ne znaš, kako me ovdje peče i pali. Marko, otkad te
					poznam, snivam o tebi, grlim te u zlatnim sancima. Ah, jadne li mene, ta samo
					onda potpuno sam sretna, da, samo onda, kad snivam! Ti ne znaš, koje se slasti u
					moju dušu tada slijevaju, ti ne znaš, kako dršćem od radosti, kad se budim, ti
					ne znaš za moje suze, koje se toče iz ovih očiju, koje si toliko puta
					poljubio.</p>
				<p>- Ljubljena Elviro! - uzdahnu Marko i ogrli ju strastveno.</p>
				<p>- Da, tvoja sam; tvoja ljubljena Elvira! Marko, ti me grliš! Vidiš moje srce
					umire od slatke boli u tvom zagrljaju! Sva, sva dršćem od radosti, no to sve
					nije ništa, jer kad te viđam u snu, onda sam istom blažena, jer ne znam ni za
					zapreke, ni za oca...</p>
				<p>- Elviro, niko mi te ne može ugrabiti! Da, rajska djevo, ljubi me... ljubi
					me!</p>
				<p>Elvira ga ogrli oko jaka vrata, pa uzvinuvši svoju glavu nad zatiljak, upre mu
					crne i vlažne oči u lice i stane govoriti i jecati zanosom:</p>
				<p>- Marko, da, ja te ljubim koliko i cvijeće na humku moje majke, koliko i onoga,
					koji je upalio one sjajne luči, što trepte nad našim glavama. Marko, koliko već
					proživjesmo slatkih časova, koliko nam se već puta sastaše naše vruće usne!
					Sunce moje, sjaji u moju ranjenu dušu, ljubi me, grli me, cjelivaj me, koliko te
					volja! Marko, daj cjelov, osladi mi jadno i ranjeno srce!... Slušaj! Svud je
					tiho okolo nas! Pogledaj u ovaj lovor nad nama; lijepo li se njim prelijeva
					mekani i zlatni sjaj mjeseca! Daj još jedan cjelov... tako... još... još! Oh,
					Bože, blažena li sam! Marko, ova me noć tako čarobno opaja, tako su slatki tvoji
					cjelovi... oh, koliko je u ovom bilo slasti! No što to dršće okolo mene? Da,
					nešto bruji i šumi okolo moje glave, sve me čudni srsi prolaze, osjećam dah
					usnule naravi po licu, nebesko božanstvo prelijeva se mojim bićem... Marko,
					tvoja, zauvijek sam tvoja...</p>
				<p>Mladić uništen spusti se na kamenu klupu i uzme na koljena prekrasnu djevicu.</p>
				<p>Elvira ogrli ga i položi mu svoju glavu na ramena u najslađoj ljubavnoj zaboravi.
					Umukoše.</p>
				<p>Mjesečina biva sjajnija, lovor zeleniji. Svud vlada čarobna tišina. Prostori se
					razmiču, zrakom zuje neznani glasovi i zamiru na glavicama planine. Sjaj mjeseca
					probira granje lovora i puzi po mramornom kipu i po usnama, što gasnu...</p>
				<p>Mjesec iščezne. Noćno povjetarce šušti lišćem; izdaleka, s mora, čuju se mukli
					glasovi, smijeh i... grohot...</p>
				<p>- Elviro, ne plači, umiri se. Već je kasno, dušo slatka.</p>
				<p>- Evo, ja ne plačem; smijem se!</p>
				<p>Lice joj je nakvašeno suzama. Jedan vlas njene crne kose bješe se prihvatio
					sredinom vlažna joj lica, od sljepoočice pa skoro do usta.</p>
				<p>- Elviro, otari suze, ja te ne mogu gledati takvu!</p>
				<p>- Marko, ti me dakle ljubiš?</p>
				<p>Mladić poljubi je strastveno, pa onda upita:</p>
				<p>- Elviro, što misliš, hoćeš li ikada biti mojom ženom?</p>
				<p>- Hoću, bez dvojbe. Ta bih li ja mogla živjeti bez tebe i bez tvoje ljubavi?</p>
				<p>- Tvoj otac neće nikad dozvoliti, da budeš moja.</p>
				<p>Elvira se zamisli.</p>
				<p>- On me mrzi - produlji Marko.</p>
				<p>- Past ću na koljena, molit ću ga...</p>
				<p>- To ti neće koristiti! Ti si plemkinja, a ja...</p>
				<p>- Marko!</p>
				<p>- Znam, da su predsude, no on drukčije misli negoli mi.</p>
				<p>- Molim te, ne govorimo o tom - izusti djevojka tiho, a glava joj klonu na
					grudi.</p>
				<p>- Elviro, ti znaš dobro, da se neće nikada ugasnuti u našim srcima ova kobna
					ljubav...</p>
				<p>- Kobna?</p>
				<p>- Da, kobna! Dok budu kucala naša srca, mi ćemo se ljubiti, no ja mnijem, da nam
					neće nikada ogranuti sunce sreće. Mila Elviro, ako ti je ikako moguće...</p>
				<p>- Marko! - kriknu djevojka.</p>
				<p>- Da, zaboravi me! Da, ljubljena djevo, ja neću da ti otrujem tvoje mlade dane,
					cijeli tvoj život. Tvoje će srce krvariti, no s vremenom svaka se rana...</p>
				<p>- Marko, nemoj! - zastenje djevojka i protrnuvši uhvati ga grčevito za ruke.</p>
				<p>- Dušo moja, tvoj mir na srcu mi...</p>
				<p>- Ti me vrijeđaš!</p>
				<p>- Ne, Elviro, ne vrijeđam te; ja te molim, da me zaboraviš.</p>
				<p>- Nikad!</p>
				<p>- Elviro, promisli dobro! Evo, slušaj me...</p>
				<p>- Šuti! Smiluj mi se!</p>
				<p>- Elviro, još te jednom molim, da me uslišaš...</p>
				<p>- Ne! Šuti, okrutniče! - izlanu bolno i baci mu se u naručaj u najužasnijem
					očajanju.</p>
				<p>- Elviro!</p>
				<p>- Smiluj mi se!</p>
				<p>- Čuj me, mila Elviro! Znao sam, da me neizmjerno ljubiš, no da si pripravna sve
					žrtvovati...</p>
				<p>- Marko, što sam ti skrivila?</p>
				<p>- Dobro, ljubljena dušo, tvoj sam zauvijek! Ljubi me, Elviro, a to sveto čuvstvo
					nek ti podaje jakost, da te bol i tuga ne srvaju. Amo, slatko dijete, amo u moj
					naručaj! Čuješ, Elviro, taj hlapat u mojim grudima? Slušaj, kako za tebe bije!
					Da, vidiš, ovako će kucati, dok bude u njemu tople krvi.</p>
				<p>Djevojka ovije mu ruke oko vrata: Bujno njeno tijelo grozničavo dršće. Marko se
					poboja, da se ne onesvijesti.</p>
				<p>- Elviro, tebi nije dobro. Već je kasno... - ne doreče Marko naglo trznuvši
					se.</p>
				<p>U blizini bjehu zašuštile grane.</p>
				<p>- Što je to? - upita Elvira protrnuvši.</p>
				<p>- Zar si čula?</p>
				<p>- Jesam.</p>
				<p>Opet zašušte grane, i to posve blizu. Elvira se stisnu uz Marka.</p>
				<p>- Ne boj se, dušo! - izusti Marko, a jak i onizak čovjek ušulja se u sjenicu.
					Crne oči grozno sijevnu.</p>
				<p>- Antonio! - začude se oboje.</p>
				<p>- Gospodine, bježite! - šapnu Antonio. - Sluge bi na vas nabasati mogle.</p>
				<p>- Zbogom, slatka Elviro! Idi, idi! Zbogom!</p>
				<p>- Zbogom! - šapnu Elvira.</p>
				<p>- Sutra! Elviro, sutra! U isti sat - reče Marko i udalji se s Antonijem.</p>
				<p>Elvira uništena i srvana uputi se laganim korakom prama kući. Po sredini šumice
					susretnu ju Luka i Lovro, pozdrave ponizno i začude se, da još nije u postelji.
					Elvira došavši u sobu, svuče se velikom mukom. Legne i usnu u vrućici.</p>
			</div>
			<div type="chapter">
				<head>VII.</head>
				<p>U onoj malenoj i čednoj sobici, na onoj istoj postelji, gdje bješe onesviješćeni
					Mato otvorio oči, da se naraji krasne Marije, leži sada stari Antun, jadni otac
					njezin. Mornareva obitelj teško je zabrinuta, jer joj je glava opasno
					oboljela.</p>
				<p>Bolesnika često posjećuje župnik, Stipe i drugi dobri ljudi. Već su prošla dva
					dana, što je onaj plemić htio da mu obljubi kćer i okalja čestito ime. Ta
					nesreća bješe za nj užasan udar. Marijino jecanje i Jelino naricanje srva jošte
					jače i onako već obnemogla mornara. Trgovac Stipe, da umiri bolesna prijatelja i
					kuma, sve bi ga sokolio, ljuteći se na nj i obećavajući mu, da će poći glavom k
					sudu, pa ako ustreba i k istome caru, da tuži onoga gospodina s brežuljka. Antun
					pogledavaše pouzdano u oči Stipine, gladeći si kratku sijedu bradu, što mu bješe
					izrasla na blijedom i upalom licu u ono malo vremena njegove nemoći.</p>
				<p>Vesela je subota osvanula. Sjajno jutarnje sunce upire svoje zrake u pročelje
					Antunove kuće. Deveti je sat. U sobi je ljupka polutama, kao da je suton. Marija
					je pomno pomela pod, zatim zatvorila stare vratnice na prozorima, da odveć jaka
					svjetlost ne izmuči slabe oči njezina oca. U sjajnim zrakama, što ulaze koso u
					sobu kroz škuljice klimavih vratnica, titra se i miješa uzvitlana prašina, koja
					se ne vidi svuda u onom sivkastom i nešto malo rumenom zraku sobe, već samo u
					onim sunčanim ravnim prugama. Budući da su one škuljice ponajviše okrugle, čini
					se, kano da se je po podu i po krevetu prosulo nekoliko zlatnih novaca razne
					veličine. Te zlatne ljage miču se lagano, umanjuju se, šire se, iščezavaju na
					jednom mjestu, da se na drugom zasjaje, dulje se i plaze po pokrivaču na
					krevetu, po uzglavlju i pocrnjelim rukama bolesnikovim.</p>
				<p>- Marko, je li Stipe otišao na Rijeku? - upita otac slabim glasom.</p>
				<p>- Nije; govorio sam već danas s njime, pa mi reče, da će poći za dva, tri dana -
					odvrati Marko čitajući jednu knjigu i pogledavajući u očevo lice.</p>
				<p>- Ne valja otezati s takvim stvarima. Kad je ono Antonio odnio puške onom
					zlotvoru? Jao meni, već me i pamet ostavlja!</p>
				<p>- Prekjučer, oče!</p>
				<p>- A ne bi li ti mogao ići k sudu?</p>
				<p>- Pošto? Ta znaš, da sam ja trn u oku onoj gospodi.</p>
				<p>- A zašto, dragi sinko?... Da, da, znam, da te ona gospoda mrze; krive su svemu
					one novine, one laži, što ti dolaze poštom, ne znam ni sam otkuda. Ah, što mi je
					stalo, da smo ovo il ono, samo da mi Bog da zdravlja.</p>
				<p>- Da, dragi oče, tako je!</p>
				<p>- No zašto da si razbijaš glavu za druge, dragi sinko? Vidiš, otkad sam živ,
					uvijek zlo i zlo!</p>
				<p>- Ma baš radi toga moramo nastojati, da bude bolje našem puku.</p>
				<p>- Sinko, nisam ja mudre glave kao ti, što ćeš, mornarina! Nisam ja išao u škole
					toliko godina, no vidio sam dosta svijeta...</p>
				<p>- A je li po cijelom svijetu, je li svuda kao kod nas?</p>
				<p>- Koliko sam čuo, nije; no ono su svoji ljudi, gospodari u svojoj kući.</p>
				<p>- Pa zašto da ne budemo i mi gospodari u svojoj kući?</p>
				<p>- Nikad, sinko!... Zar se ne sjećaš, kako ti je mati plakala i vriskala, kad se
					je bojala, da će te upisati u vojnike; znaš li prije četiri godine? E, vidio sam
					ja, kad sam jednom bio u Maršiji, kako su Francuzi išli na vojsku. Ma kao na
					pir! Ne, naše susjede ne bi vjerovale, da im to pripovjedim!</p>
				<p>- I mi smo ljudi kosmata srca, dragi oče! Ta znaš, kako se pjeva po onoj
					dalmatinskoj knjizi.</p>
				<p>- Da, da, po Kačiću. Sinko, nema ti dalmatinske lađe ni bez kormilara, ni bez
					Kačića. No čuj, Marko! Ljudi govore, da je jedan sudac iz Dalmacije; e, gle, ako
					je to naš čovjek, mogao bi i ti s njim štogod opraviti.</p>
				<p>- Poznam ga; nije od naših! - mahne Marko rukom.</p>
				<p>- E, dobro, neka ide Stipe! On je štovan i pošten čovjek i ne boji se onih, s
					kojima ne možemo govoriti! Baš smo siromasi! Na mnogim mjestima, gdje sam bio,
					ma i u istoj Londri, govore isti jezik i gospoda i siromasi. - A, što ti ja
					naklapam! Te stvari znaš ti bolje negoli ja! A gdje su stara i Marija?</p>
				<p>- Otišle su u vrt; doći će naskoro. Čuješ li, oče, ja bih morao na poštu.</p>
				<p>- Idi, sinko, idi po tvoje laži! - nasmiješi mu se otac ljubežljivo.</p>
				<p>Marko izađe i nabasa pred kućom na Antonija, koji je pleo, sjedeć na zemlji,
					velik koš od gužve za smokve.</p>
				<p>- O, Antonio, što to pleteš?</p>
				<p>- Koš.</p>
				<p>- Je li skoro gotov?</p>
				<p>- Doskora.</p>
				<p>- Čuješ, Antonio! Nije od tebe lijepo, da se u me ne pouzdaješ.</p>
				<p>- Zašto nije lijepo?</p>
				<p>- Koliko te molih, da mi iskreno kažeš, zašto si došao noćas u onu šumicu. Vjeruj
					mi, kruto se prestrašismo, ona i ja.</p>
				<p>- Mene?... Govorite tiše!</p>
				<p>- Dakako! Pomisli, jedan sat poslije ponoći! Dvije se već godine ondje sastajemo,
					pa da nas je ma jednom tkogod našao!</p>
				<p>- Da nisam ja došao, zatekle bi vas sluge.</p>
				<p>- Misliš, da su nanjušili?</p>
				<p>- Što?</p>
				<p>- Da se s njom sastajem.</p>
				<p>- Nisu.</p>
				<p>- Antonio, ja te ne razumijem!</p>
				<p>- Da nije tako, ne bi vam koristilo.</p>
				<p>- Reci mi barem štogod, jer si ja uzalud razbijam glavu!</p>
				<p>- Da, štogod ću vam reći: odsada kad se budete s njom sastajali, javite mi.</p>
				<p>- Da ti uvijek kažem? Hoću, no zašto?</p>
				<p>- Da budem na straži.</p>
				<p>- Oni nešto slute; jesu li možda tebe opazili, kad si joj listove nosio?</p>
				<p>- Nisu.</p>
				<p>- Antonio, molim te, govori... Sve, što se tamo zbiva, tiče se mene.</p>
				<p>- Mene jošte više.</p>
				<p>- Govori!</p>
				<p>- Jedne večeri, bila je kasno, čuo sam razgovor slugu s mladim...</p>
				<p>- Što si čuo? - upita Marko problijedjev.</p>
				<p>- Kako ih je najmio, da me ubiju - šapnu Antonio posve hladnokrvno.</p>
				<p>- Što! - trže se za korak Marko.</p>
				<p>- Da, da me ubiju. Od onda išao sam svake noći, i kad nisam nosio lista, u onu
					šumicu pred kućom, te sam tako čuo sve njihove dogovore.</p>
				<p>- A jesi li čuo govoriti o meni?</p>
				<p>- Nisam.</p>
				<p>- Ja ne pojmim, radšta da te ubiju.</p>
				<p>- Jer sam mu na putu do vaše sestre.</p>
				<p>- Sve razumijem! Da, sve...</p>
				<p>- Možda.</p>
				<p>- Antonio!</p>
				<p>- Kod Stipe zatekoh jučer Lovru, njegova kočijaša, baš kad je mijenjao mnogo
					novaca iz jednoga komada. Stipe mu je dao sto forinti, a ja mu rekoh, da znam,
					otkud ima te novce. On je to sigurno Luki kazao, pa su obojica pomislili, da ih
					je netko čuo, kad se pogađahu za moju glavu. Ja držim, da su stoga i križali
					noćas oko kuće.</p>
				<p>- Bit će tako! Oni su križali, da vide, da li se tkogod oko kuće povlači.</p>
				<p>- Oni ne smiju saznati, da sam ih ja čuo.</p>
				<p>- Zašto?</p>
				<p>- Vrebali bi na mene, pa tko bi nosio vaše listove?</p>
				<p>- Pravo imaš! Gle niti ne pomislih na to! Antonio, hvala ti! No što kaniš
					sada?</p>
				<p>- Očuvati si kožu i ne ogriješiti duše, Ako me lupeški napadnu, branit ću se ovim
					nožem. Tužiti ih ne smijem, jer nemam svjedoka, pa da i imam, ne bih to učinio,
					jer bi se saznalo, odakle sam čuo njihove razgovore i zašto sam tamo dolazio. Da
					ih tužim, ne bih smio nositi vaših listova, a ona bi plakala... - ne doreče
					Antonio opazivši općinskoga slugu Tompića, koji dolazaše prama njima uskom
					uličicom. Tompić, kad je hodao, nije išao uvijek istim korakom, jer bi sada
					malko potrčao, a sad opet laganije koračao. To bijaše njegov obični hod.</p>
				<p>- Dobro jutro, Miro! Što je nova? - pozdravi i upita Marko Tompića.</p>
				<p>- Dobro jutro, dobro jutro, gospodine! Kako ste spavali? Da, poslao me amo
					gospodin načelnik; njegova mi je žena rekla, da trčim, da trčim, ja sam letio,
					te vidite, da ne mogu ni govoriti - piskutaše Miro, tresuć neprestano glavom i
					stišćući oči.</p>
				<p>Tompić je čovjek u godinama. Tijelo mu je dugačko, noge kratke, ramena uska i
					vanredno niska.</p>
				<p>- Miro, a tko vam je dao taj dugi kaput? Reć bi, da vas ne stišće pod pazuhom! -
					našali se Marko prisiljeno.</p>
				<p>- Dao mi ga je gospodin načelnik. E, bolje je, da je malko širok! - odvrnu Miro,
					gladeć si ruke sa sviju strana, kao kad ih sapunicom peremo.</p>
				<p>Načelnik bijaše u objemu za tri Mira.</p>
				<p>- A pošto vas je poslao amo Murelli? - pita Marko.</p>
				<p>- Poslao me je, ta vi znate! Da, bijah doma; brijao sam se, gospodin načelnik
					zovnu me... Vi znate, ja se brijem svaki treći dan; on me zovnu, a žena mu,
					gospođa Anastazija, poslala me amo, da radi onih pušaka...</p>
				<p>- Kakvih pušaka? Miro, vi ste poludjeli!</p>
				<p>- Po... Po... poludio! Ja, poludio! Molim, gospodine Marko, drugi, drugi, a ne
					ja! E, čujte, bi li imali jednu smotku? Da, puške! Ma ona vještica me poslala.
					Antonio, idi, idi k načelniku..</p>
				<p>- Doći ću! - odvrati Antonio pletući koš.</p>
				<p>- Znaš, odmah! On će me ispsovati, ako ne dođeš. Zapovjedio je, da odmah dođeš i
					da doneseš puške. Ne boj se, nije Murelli zločest!</p>
				<p>- Da, odmah! Uoči sudnjega dana! - obeća Antonio.</p>
				<p>- Dobro, dobro! Neće ti se zla dogoditi. Gospodine Marko, Bog vam daj zdravlje,
					zbogom! Idem, idem. Znaš, odmah! Da, puške - pozdravi Miro i udalji se
					skakutajući.</p>
				<p>- Antonio, ti nećeš k načelniku!</p>
				<p>- Ne.</p>
				<p>- Danas idem tamo na brežuljak.</p>
				<p>- Čuo sam, kad se noćas s njom rastajaste.</p>
				<p>- A ti?</p>
				<p>- Pazit ću, da vas tko ne zateče.</p>
				<p>- Antonio, ne znam, kako da ti zahvalim!</p>
				<p>- U jedanaest sati?</p>
				<p>- Da, u jedanaest.</p>
				<p>- Čekat ću vas.</p>
				<p>- Antonio, zbogom!</p>
				<p>- Sretno!</p>
				<p>Za nekoliko časova dođe Marko pred kuću trgovca Stipe, koji pregledavaše po
					dvorištu velike bačve, na koje mu ljudi nabijahu obruče.</p>
				<p>- O, Marko! Dobro jutro! - mahnu mu Stipe rukom.</p>
				<p>- E, ne može da bude svakomu kao vama! A kamo ste se to uputili?</p>
				<p>- Ajte sa mnom! Idem na poštu.</p>
				<p>- Očekujete li kakav listić iz Beča?</p>
				<p>- Stipe, vi ste dobre volje.</p>
				<p>- A zašto da ne budem? Ta gdje je na ovom svijetu ljepše, negoli u Lučici? Mir,
					bogat puk, poštena i čestita gospoda na onom brežuljku, ta što želite više!
					Marko, je l' te da je tako?</p>
				<p>- Da, da! - uzdahnu mladić.</p>
				<p>- Počekajmo malko, pa idemo zajedno.</p>
				<p>Kad se zatim došetaše na cestu, ustaviše se pred kućom, gdje je prizemno
					poštanski ured. U maloj sobici pripravljaše, svezavaše i pečataše stari poštar
					tri, četiri lista. S ceste se je lijepo vidjela njegova zamišljena glava, jer
					prozor bijaše širom otvoren.</p>
				<p>- Dobar dan, gospodine Miko, je li prošla koja pošta? - upita Stipe.</p>
				<p>- Ostavite me sada! Ta koga me bijesa bunite? - otrese se ljutito poštar. - Zar
					ne vidite, da su mi pune ruke posla? Dobar dan! Da, jedna je pošta prošla, ona
					iz Pariza; a sad će doškripati iz Rijeke - reče pogledavši preko naočala na sat,
					što je visio na zidu. Na tom satu bijaše samo jedna kazaljka, a i ta
					slomljena.</p>
				<p>- Miko, vi ste čudne ćudi! Ta koga se vraga ljutite? - šalio se Stipe.</p>
				<p>- Lako vama! Ne znate vi što je carski kruh. Ako li se u čemu pomutim, hoćete li
					vi platiti globu od pedeset novčića? E, što je to vama pedeset novčića! No još
					trista i devedeset i devet puta toliko, pa eto ti moje godišnje plaće?</p>
				<p>- Je li došao koji list s pazinske strane?</p>
				<p>- Jedan; no doći će ih više iz Rijeke - odvrati poštar pokunjeno.</p>
				<p>Sad se začu roptanje i škripanje malih poštarskih kola. Prođe nekoliko vremena, a
					pred poštom zaustavi se mršav konj, sav nakićen hrastovim granama, da ga muhe na
					izjedu. Kad bi taj konj molio Cigane, da ga ukradu, zgrozili bi se s njegove
					drzovitosti. S rahitičkih kola skoči na cestu postilon Janez, pozdravi lučičku
					gospodu, otvori klimavu škrinju, pa izvukav iz nje žutu kožnatu torbu s
					listovima, odnese ju u kuću.</p>
				<p>Bilo je vruće toga dana. Konj se sav pušio od slabine. Spaziv malo trave na rubu
					ceste, povuče za sobom kolica i uze ju čupati i griskati. Uto bješe poštar
					istresao na stol pakete iz torbe. Brojeći ih zabrinuto, pregledavaše, da li je
					koji za Lučicu. Ispruživši zatim glavu u prozor, javi gospodi, što su na cesti
					čekala, hladnim glasom:</p>
				<p>- Ništa!</p>
				<p>- Sav je svijet na Lučicu zaboravio! - nasmiješi se Marko.</p>
				<p>- Ne dajmo se! Sutra mora nešto stići - tješio se je Stipe. - Ja očekujem... a,
					eno ih! Baš se pravi pokupiše! - šapnu opazivši načelnika i Alfreda Salettija
					podalje na cesti.</p>
				<p>- Stipe, hajdmo! Neću da se s njima sastanem - pohita Marko, problijedjevši u
					licu.</p>
				<p>- Mislit će, da ih se bojimo!</p>
				<p>- Hajdmo, Stipe! Odurni su mi, a vi znate, kako je Saletti bezobrazan i drzovit.
					Lako bi moglo doći do svađe, a sad nije tomu vrijeme.</p>
				<p>- E, pa da dođe i do šaka? Razbit ćemo im nosove!</p>
				<p>- Stipe, u meni sve kipi.</p>
				<p>- Smirite se, niste više dijete. Gle ih kao dva lupeža! Da, amo idu.</p>
				<p>Uto se primaknuše Alfredo i Murelli.</p>
				<p>- Dobar dan, gospodine Stipe! Dobar dan, gospodo! - pozdravi ljubezno okrugli
					načelnik i uniđe u kuću.</p>
				<p>Stipe i Alfredo pozdrave se šuteć, podignuvši malko šešire.</p>
				<p>- Kada idete, gospodine Stipe, na Rijeku? - upita plemić nestalnim glasom.</p>
				<p>- Želite li štogod? - hoće Stipe nadrto.</p>
				<p>- Da, trebao bih one knjige, koje sam vam dao pred dva tjedna. Molim vas, da se
					popitate kod knjigoveže, da li su već gotove. Ja mu ne znam imena. Molim vas,
					recite mi ime knjigoveže, da mu pišem, ili donesite mi vi knjige - govoraše
					plemić ogledavajući svoju batinu. Bijaše on veoma uzbunjen.</p>
				<p>Marko se bješe okrenuo prema moru.</p>
				<p>- A, po ovako krasnu vremenu da čitate! - uskliknu Stipe ujedljivo. - Koliko mi
					znamo, vi se bavite vrlo rado lovom - svrši ukočiv mu pogled u oči.</p>
				<p>- Razumijem vas! Bolje bi bilo po vas, da se okanite svake šale!</p>
				<p>- Ja se ne šalim. Vele ljudi, da ima ove godine sila zecova i da im velik kvar
					čine, pa držim, bit će vam zahvalni, ako tu divljač utamanite. Ako nemate puške,
					mogu vam ja koju posuditi.</p>
				<p>- Vi ste bezobrazan kramar! - planu Alfredo.</p>
				<p>- Huljo - zaškrinu trgovac.</p>
				<p>Alfredo protrnu. U to ispane iz kuće debeli načelnik, poštar i žena mu.</p>
				<p>- Tko je bezobrazan, tko je prost zločinac, to će odlučiti sud! - istisnu muklo
					Marko.</p>
				<p>- Dozrio si već za vješala, lopove! - viknu Stipe.</p>
				<p>- Pazi, skote, tko pred tobom stoji! - izusti sada Alfredo nekim smiješnim
					dostojanstvom.</p>
				<p>- Gospodine Alfredo! - uze miriti načelnik.</p>
				<p>- Ja nisam skot! Tvoj djed doklatio se amo bosonog. Gol bi i ti bio, da niste
					tati i varalice! - bjesnio je trgovac.</p>
				<p>Alfreda uništiše te riječi.</p>
				<p>- Stipe, manite se toga drznika! - mahnu Marko prezirno.</p>
				<p>Alfredo zakrene se prema njemu, htjedne ga udariti po licu, no trgovac ga odrinu
					svom silom od prijatelja.</p>
				<p>Marko protrnu, zagrozi mu se rukom i ruknu:</p>
				<p>- Lopove!</p>
				<p>Načelnik uhvati plemića ispod ruke, pa ga silomice odvede sobom.</p>
				<p>Lučica se uzruja ponovo, kad se prosu glas o svađi pred poštom. Svi proklinjahu
					one gospodske dvore na brežuljku...</p>
				<p>Istoga dana poslije podne plakaše Elvira gorko, slušajući oca si i brata, gdje se
					pravdaju i psuju u bližnjoj sobi.</p>
				<p>- Zašto diraš u te skotove? Kakav si ti plemić? Po cesti se inatiš s mornarskim
					sinovima i kramarima? - vikao je stari Saletti.</p>
				<p>- Ta rekoh ti već, da sam slučajno na njih nabasao.</p>
				<p>- Ne laži!</p>
				<p>- Ne lažem. Da sam se ugnuo, pomislili bi oni, da sam kukavica!</p>
				<p>- Ništarijo, osramotio si me!</p>
				<p>- Nemoj me više psovati! Pa što sam napokon počinio?</p>
				<p>- Što si počinio? To će ti kazati sud. Sramota, sramota! Salettijeva sina tuže
					mornari! Stidi se, Alfredo. Znam i ja, što je mladost. Budala si, prava muha bez
					glave! Zašto nisi bio oprezniji s djevojkom, ako ti se je baš prohtjelo šale?
					Ludo! Zar je ono način? Što imaš sad od tvoje naprasitosti? Ja ti ne branim, da
					si vrijeme kratiš... znam, da si mlad... no, no, ne treba da budeš toliko
					nagao!</p>
				<p>- Više sam ju puta nagovarao, no sve uzalud...</p>
				<p>- Kad si vidio, da je tvrdoglava, mogao si mirovati i strpljivo čekati.</p>
				<p>- Ta nije mi pet godina! Zar nisam dosta u svijetu bio? Žene su sve jednake, no
					ona je baš luda. Da ti istinu kažem, nisam naučan na okolišanja...</p>
				<p>- To je baš ono zlo! Ne znaš li, da je ova prostačina glupa i puna predsuda? E,
					druga je stvar u velikim gradovima! No, što da sada učinim? Lako, da nema
					župnika i onoga trgovčića. Oni će te tužiti, bit ćeš osuđen, pa eto ti bruke i
					sramote! Seljaci pokazivat će na nas prstom!</p>
				<p>- Svemu se dade pomoći.</p>
				<p>- Da, i brata one djevojke morao si vrijeđati!</p>
				<p>- Nije mi bilo ni na kraj pameti; on i trgovac baš me izazvaše.</p>
				<p>- O, znat će, oni, tko je stari Saletti. Ti si napokon moja krv, moj sin, moj
					jedinac! Da, ovi gadovi moraju te štovati!... Čuda li! Bune se, bijesne, jer ti
					se prohtjelo jedne djevojčure!</p>
				<p>- Pa zašto si me toliko psovao? Nije li bolje, da se mirno porazgovorimo.</p>
				<p>- Ti si veliko magare! O čemu da se porazgovorimo... Stvar se mora zabašuriti, no
					za to treba vremena. Tužit će te bez dvojbe; već se raduju našoj sramoti. E,
					nema pomoći, valja da im osujetim sve nakane. Naći ću ja svjedoka, pet, deset,
					sto! Ta znaš, da ja imam ovu golotinju u šakama.</p>
				<p>- Teško; ovi glupaci neće htjeti krivo svjedočiti; no slušaj, što da
					svjedoče?</p>
				<p>- Eee! Lako zato! Onako, kako ću ja, ili njihovo pod bubanj! Izjavit će pod
					prisegom, da su vidjeli, kako te je napalo ono kopile, da kopile... kako ti je
					oduzelo pušku u lovu, i kako nije bilo u blizini ma ni jedne djevojke.</p>
				<p>- Oče, dvojim, da će naši kmeti krivo prisizati, jer znaš...</p>
				<p>- Hoće! Svud ima ljudi, koji razborito misle.</p>
				<p>- Ako baš napnemo, iskopat ću se lasno iz te ogavne...</p>
				<p>- Što se djevojke tiče, valja da dokažemo, da je htjela od nas novaca izmamiti,
					no kako već rekoh, treba za to vremena... Gle, najbolje će biti, da ti otputuješ
					u inozemstvo, a ja i Murelli zavlačit ćemo, koliko se bude dalo. Ako ustreba,
					pisat ćeš mi iz tuđine, da si obolio, da ne možeš u domovinu.</p>
				<p>- No, ako sud ne vjeruje?</p>
				<p>- Priložit ćeš pismu ma i deset liječničkih svjedodžaba.</p>
				<p>- Hoćeš li, da idem u Francusku?</p>
				<p>- Kud te volja! Čim dalje, tim bolje.</p>
				<p>- Dobro. Idem u Pariz. To će mi i koristiti: vidjet ću barem nešto svijeta. Znam
					ja, dragi oče, da si ti dobar. Katkada si malko nagao, krv ti prenaglo uzavrije,
					no što ćeš, to ti je prirođeno. Slušaj me... daj da se pomirimo!</p>
				<p>- Lopove!... Samo da mi odviše ne trošiš. U svijetu valja štedjeti - reče
					pogledav ga u oči i pruživ mu ruku.</p>
				<p>- Barem tri stotine forinti mjesečno - predloži Alfredo.</p>
				<p>- Dobro! Tri stotine dakle, no ni novčića više.</p>
				<p>- Odlazim?</p>
				<p>- Čim prije. Sutra. Ne smiješ čekati, da te tuže.</p>
				<p>- Dobro; sutra!</p>
				<p>Alfredo izađe iz sobe. Lice mu sijevaše od radosti. Stari Saletti, gledajući za
					njim i klimajući glavom, uvali se u jedan naslonjač. Uzme zatim neke velike
					novine, razvije ih posve pred sobom i stane čitati. Sav se je skoro pokrio tim
					novinama; vide mu se samo noge, od koljena dolje, i polovica debelih i rutavih
					prsta ruke na rubu novina.</p>
				<p>Mladi plemić bane u sestrinu sobu, smiješeći se i sučuć debele crne brkove.
					Elvira sjedeći na divanu bješe si sakrila lice među mekane modre jastuke od
					baršuna.</p>
				<p>- Elviro, što ti je opet?... Ti plačeš?</p>
				<p>- Ostavi me, nesretniče! - šapnu bolno Elvira.</p>
				<p>Alfredo se lecnu i u čudu ju pogleda.</p>
				<p>- Elviro, umiri se... Sutra odlazim.</p>
				<p>Djevojka ne izusti ni riječi. Alfredo kimnu, slegnu ramenima i izađe tiho i
					zamišljeno iz sobe...</p>
				<p>Kod večere malo se je govorilo. Saletti žvače naglo, pogledavajući sina, komu je
					mašta već Parizom bludila. Naprotiv Alfredu sjedila je Elvira, a on, da izbjegne
					njezinim pogledima, škiljaše u veliko ogledalo, što je visilo na zidu iza
					nesretne djevojke. Alfredo je zabrinuto promatrao nad čelom ćelavu si glavu te
					upalo i izrovano lice, jadne te ostanke iz burne i raskošne mladosti. Plemić se
					je tješio, da je još mlad, te je bio uvjeren, da ga neće ni sam Pariz posve
					srvati. Kad se Alfredo zagleda u krasnu crnu glavicu svoje sestre i u mlada joj
					i puna ramena, što se viđahu u onom ogledalu, čudne ga obuzeše misli. U njegovu
					duhu puknu i razvi se veličanstven grad. Nepregledne ulice križaju se po njemu,
					svud se silna svjetlost valja; nebo je nad njim krvavo. Sjajna noćna magla
					povlači se bulevarima. S odaljenih brežuljaka, koji se u mraku gube, piri svježe
					povjetarce; rujanska rosa sjaji se po vlažnim pločnicima i crnim kočijama, što
					hrlo zamiču za uglove ogromnih palača, pravih mramornih otoka. U onom maglovitom
					i raskošnom zraku, u kome se smiješaju uzdasi od dva milijuna srdaca s raznim
					mirisima sjajnih dućana, sa dahom čarobnih bašča i s vonjem rijeke, da, u onoj
					žarkoj magli, gleda Alfredo neizmjernu nalogu otmjena svijeta i neke čudnovate i
					zanimljive slike, što se giblju, komešaju i iščezavaju.</p>
				<p>Alfredo opazi sad bijel rubac od čipaka oko Elvirina vrata, pa se začudi, da ga
					je mogla uznemiriti Marija Šabarićeva. Prezirno se nasmiješi. Plemić isprazni
					kupicu, natoči ju opet rumenim vinom i zagleda se u nju. Opet bludi njegov duh
					maglovitim ulicama, a one se slike dižu pred njim, usne im se miču, šapću mu,
					oko njega šušti svila, već osjeća po licu topao dah pariške noći.</p>
				<p>Na otvorene prozore slijeva se u Salettijevu dvoranu srebrena mjesečina. Elvira
					gleda u bajnu noć i u jedan dio modroga nebeskoga svoda, na kojem trepte dvije
					sitne zvijezde. U srcu joj grozno i tijesno, boli ju nešto i peče, htjela bi
					uzdahnuti duboko, iz dna svojih grudi, odlanulo bi joj, no njezin uzdah
					uznemirio bi joj oca, koji se nadnio nad svoj tanjur.</p>
				<p>Poslije večere ode Alfredo k načelniku Murelliju, da se malko razveseli uz kupicu
					vina. Ocu i sestri bješe rekao, da ide spavati. Murelli se od srca uzradova
					videći mladoga plemića. Načelnik je imao izvrsna vina. Prijatelji pili su i
					šalili se do kasne noći, vrlo dugo. Alfredo pripovijedaše koješta o Parizu.
					Načelnikova žena i kći joj pomno ga slušahu diveći se, a kad ih prevlada
					zijevanje, udaljiše se i legoše.</p>
				<p>Alfredo obazre se po sobi, pa onda živo pogleda načelniku u oči. Plemić će mu
					nešto reći, a on, načelnik, nasmiješi se slatko, te razumije i ne razumije taj
					važni pogled.</p>
				<p>- Mnogo trošite! Razljutit ćete oca - šapnu načelnik.</p>
				<p>- Murelli?</p>
				<p>- Koliko?</p>
				<p>- Pet stotina.</p>
				<p>- Velika svota. Nemam...</p>
				<p>- Pst! Ni riječi! Murelli!</p>
				<p>- Velika svota Već mi dugujete tri hiljade četiristo i tri forinta.</p>
				<p>- U Parizu trebat ću mnogo. Neću da razljutim oca.</p>
				<p>- Vjerujem, no petsto! Petsto!</p>
				<p>- Murelli!</p>
				<p>- Pst, tiho da nas ne čuje ona sotona.</p>
				<p>- Vaša žena?</p>
				<p>- Da, moja žena; no koliko bi vi navrgli na pet stotina?</p>
				<p>- Predložite.</p>
				<p>- Gospodine! Nikad! Nikad! Zar me vi ne smatrate prijateljem? Moja savjest bila
					je uvijek čista. Ako vam mogu pomoći, učinit ću vrlo rado, kao prijatelj. E, da
					imam svojih novaca, lako tada! Što ću, moram se mučiti! Vjerujte, ne dobijem ni
					za duhan. Ta koliko mi daje Maletti? Dva posto!</p>
				<p>- Malletti? Načelnik je u Jelenšćici?</p>
				<p>- Da, ja radim o njegovim novcima. Ajde, recite, koliko ćete mu navrći.</p>
				<p>- Pet stotina.</p>
				<p>- Na koliko godina?</p>
				<p>- Na tri.</p>
				<p>- Lijep novac, no Malletti će se ljutiti; znate, nije sigurno...</p>
				<p>- Zašto da nije sigurno?</p>
				<p>- E, nisam ja htio da vas uvrijedim.</p>
				<p>- Pet stotina, ni novčića više!</p>
				<p>- A otkuda mislite vratiti tu svotu?</p>
				<p>- Salettijevo vrijedi...</p>
				<p>- Znam, milijun! No da vi umrete prije vašeg oca?</p>
				<p>- Ha, ha, ha!</p>
				<p>- Sve je moguće! Vi ćete mi vratiti za tri godine hiljadu forinti, je l'
					tako?</p>
				<p>- Da, tako je! Murelli, ako budem trebao u Parizu?</p>
				<p>- Vidjet ćemo! Pišite mi!</p>
				<p>Sto uglaviše, metnuše pod pero. Načelnik nabroji plemiću pet stotina forinti.
					Dugo su jošte pijuckali i šalili se, iskreno, prijateljski do kasne noći, vrlo
					kasne...</p>
				<p>Polnoć već je odbilo na zvoniku u Lučici.</p>
				<p>U nijednoj kući ne vidi se luči, izuzevši načelnikovu. Na prozorima mnogih
					mornarskih kuća sjaji se tiha mjesečina.</p>
				<p>Za Salettijevom kućom, u šumici, šapću dva čovjeka.</p>
				<p>- Je li mladi gospodin već kod kuće? - upita Lovro.</p>
				<p>- Ne vjerujem. No što će to reći, da se tako naglo odlučio na putovanje? - reče
					Luka.</p>
				<p>- Meni je drago, da odlazi. Zaslužili smo na laku ruku nekoliko desetača.</p>
				<p>- E, mogle bi nam prisjesti! Ja sve mislim, da Antonio ovuda obilazi, pa da nas
					je možda i prisluškivao.</p>
				<p>- Ma i ja držim! ta kako bi drugačije mogao znati, odakle sam dobio stotinjaču,
					koju sam promijenio kod trgovca.</p>
				<p>- On ti je samo rekao, da zna, otkuda tebi toliki novac, no nije ti kazao, da ti
					ga je dao baš mladi gospodin.</p>
				<p>- Govori tiše! Čuješ li, ne šušti li nešto?</p>
				<p>- Ne čujem ništa - odvrati Luka.</p>
				<p>- A da ga i nađemo, reci što ćemo s njim?</p>
				<p>- Ništa; htio bih se osvjedočiti, da li se uistinu ovuda vrze.</p>
				<p>- Ono je sigurno Antonio bio - šapnu Lovro.</p>
				<p>- Tko? Gdje?</p>
				<p>- Znaš, što si mi jučer kazivao, da si vidio prije nekoliko vremena, kada se je
					netko s ceste u šumu sakrio.</p>
				<p>- Da, ja sam vidio čovjeka pred sobom na cesti, a u jedan mah mi iščeznuo pred
					očima. Onaj čovjek bijaše stasa Antonijeva; no, tomu ima već dugo vremena, više
					od pol godine.</p>
				<p>- Hajdemo, Luka, oko kuće i kroz šumicu do naše ceste. Pazi na granje!</p>
				<p>Sluge stanu obilaziti šumicom, iduć jedan za drugim prisluškujuć, mašuć rukama i
					pregledavajući svaki kutić. Svaki od njih nosio je tešku toljagu.</p>
				<p>Dok se oni šuljahu na jednoj strani, razgovarahu Marko i Elvira na drugoj, na
					običnom mjestu, u onoj sjenci.</p>
				<p>Divotna je noć. Mjesec se već visoko digao na nebeskom svodu. Čarobni struji
					njegov zlatni sjaj uspavanom morskom pučinom. Sanjivo noćno povjetarce piri
					toplo i mekano u Elvirino lice. Lovrovo lišće dršće; ruža otvara njedra blagoj
					rosi, zvijezde raskošno blijede, grudi se šire pohotno, snatrive čežnje provlače
					se srcem, ljupkim zrakom rasplinulo se nešto zavodljiva, a sjena visoka i tužna
					čempresa dulji se po malenim humcima na lučičkom groblju.</p>
				<p>- Oprosti, Elviro, ne mogu zadovoljiti tvojoj želji. Sve bih mogao žrtvovati
					tvojoj sreći, no da pogazim svoju čast, to, to ne mogu nikako!</p>
				<p>- Koja ti hasna, da ga tužiš sudu? Marko, nemoj, slušaj svoju Elviru!</p>
				<p>- Ako me ljubiš, ne možeš toga od mene zahtijevati.</p>
				<p>- Oh, jadne mene! Ta rekoh ti već, da on sutra u inozemstvo odlazi. Tvoja sestra
					udat će se doskora, zaboravit će se vremenom na sve, što je bilo. Marko, usliši
					mi molbu, čuj me! Zašto da bukne još većma plamen mržnje? Oprosti Alfredu, budi
					plemenit, kao što si uvijek bio. Marko, pogledaj mi u lice, ne tako mrko,
					nasmiješi mi se, smiluj se mojim suzama!</p>
				<p>- Elviro, umiri se, ne plači! Ljubi me, dušo, budi strpljiva, a s tvojim bratom
					ja ću...</p>
				<p>- Oh, kako je nemilosrdno tvoje srce! Što ti može moj otac?... Ti ga ne
					poznaješ?</p>
				<p>- Nikoga se ne bojim! Sestra mi je uvrijeđena, majka mi jadikuje, tvoj je brat
					rastužio stara mi i bolesna oca, puk je ogorčen, a ti hoćeš, da se umirim, da
					sve zaboravim! Elviro, da to učinim, zar se ti ne bi sramila mene i moje
					ljubavi?</p>
				<p>- Iz tvog srca govori ljudska oholost i ružna osveta. Oprosti mu, sažali ga!
					Marko, zar ti nije na srcu naša sreća, naša budućnost? Zar mi ti ne možeš ništa
					žrtvovati?</p>
				<p>- Sve, ali časti nikada!</p>
				<p>- Ti hoćeš, da mu se osvetiš; zar se to čuvstvo osvete slaže s čašću? Marko, budi
					plemenit, budi veći od moga brata! Alfredo je tvojoj obitelji nanio veliku
					sramotu, njegovo je ponašanje drsko; za nj se ne zauzimljem, ne branim ga, dosta
					se za toga nesretnika Bogu molim, no duša me boli, da si ti, Marko, tako
					nemilosrdan. Ja uvijek mišljah, da tvoje srce ne pozna nego plemenita i uzvišena
					čuvstva, a sama uviđam, da su te zaokupile sićušne misli niska i tobože
					uvrijeđena ponosa.</p>
				<p>- Elviro!</p>
				<p>- Dobro, tuži ga, a onda? Ne predviđaš li ti, da ćeš tim i sebe i mene
					unesrećiti? Moj će otac bjesnjeti, on neće nikad dozvoliti...</p>
				<p>- Ti ćeš uteći iz njegove kuće. Obećala si mi!</p>
				<p>- Jesam... da... jesam. Pripravna sam na sve, jer samo u tvome naručju mogu naći
					mir i zaborav. Sto put bih si smrt zadala, da me polože s tobom u isti grob!
					Marko, ti znaš, da mi srce za tobom gine, ti znaš, da mi bez tebe nema života.
					Da, slatki moj raju, gledaj ove suze, da, sve si mi ti na ovom svijetu. Oh,
					bijedne li mene! - proplače Elvira.</p>
				<p>- Dušo mila, umiri se!</p>
				<p>- Marko, smiluj mi se! Zar ne vidiš moje tuge?... Majke nemam... sva mi je sreća
					s njom u grob pala! Ona znade za bol svoje Elvire, no daleko je od mene, daleko,
					pod onim čempresom... nad onim zvijezdama! - jecaše Elvira, gledajuć suznim okom
					u nebo. Otac me ne grli, ne cjeliva, no on mi je dao život, njegova sam krv,
					neću da ga rastužim bez potrebe, neću da njegovo prokletstvo pane na moju
					nevoljnu glavu... jer hoću da se opet sastanem, gle nad ovim modrim svodom, sa
					svojom majkom. Marko, vječnu sam ti prisegla ljubav, kad i ne bih htjela da te
					ljubim, morala bih, jer tako hoće Bog. Past ću pred očeva koljena, razgalit ću
					mu svoju dušu, a...</p>
				<p>- Elviro!</p>
				<p>- Ako mi se ne smiluje...</p>
				<p>- Rajska djevo, daj da te zagrlim, daj da mi tvoj cjelov dušu osladi! Da, Elviro,
					ako ne bude htio, da nam ljubav blagoslovi...</p>
				<p>- Bog će mi oprostiti; on sam znade, koliko te ljubim!... Pa čemu da živim bez
					tebe? Marko, tko je stvorio naše duše, tko je sjedinio naša srca? Tko je upalio
					sveti plamen, što u njima gori?...</p>
				<p>Oslonjen u mramorni onaj kip, privinu ju Marko na svoje grudi, opasav ju ljevicom
					oko vitka stasa. Ona uzvinu svoju nježnu glavu, ogrli ga jednom rukom, a drugu
					položi mu na čelo. Njezine oči gledahu ga milo i zanosno, topli joj dah opajaše
					ga.</p>
				<p>- Dobra moja Elviro, nemoj skinuti tih divnih i rajskih očiju s moga lica, daj da
					u njima gledam svoje nebo, pa puklo mi i srce prepuno blaženstva!</p>
				<p>- Marko, ja trpim... ljubim te... i blažena sam... Čuješ li, kako mi srce bije,
					čuješ li, kako šušti okolo nas lovorovo lišće? Marko, bajna je ova noć!...
					Svemoguć je Bog! Sve je ovo on stvorio! Ja ga osjećam u svom srcu... da, i naša
					srca i našu ljubav, sve, sve je on stvorio! Marko, pogledaj kroz ovo granje nad
					našim glavama; vidiš li sjajni mjesec? Gle, kako mirno plovi. Svu je noć protkao
					svojim tanahnim sjajem. Oh koliko puta mi se pričinja, da vidim u ovoj zlatnoj
					mjesečini koprenu, koja je lepršala oko vijenca na križu moje majke, kad su je
					na groblje nosili, niz brežuljak, i onu dolinu. Marko bila sam onda malena...
					nisam ni znala, da živiš. I moju vječnu koprenu viđam često u sjaju mjeseca, no
					kad bolno uzdahnem, raspline se ona u noćnom lahoru... Marko, kako si krasan i
					mio! Osjećaš li tajanstveni sjaj na svom licu? Gle, baš ti je rasvijetlio
					polovicu glave! Sad iščezava, no ja vidim jošte rumenilo tvojih slatkih usana. I
					u ovoj polusjeni tvoje su oči sjajne! A što me gledaš tako čudnovato?... Sad ti
					je opet mjesečina na čelu i na mojoj ruci, no evo, dignula sam ruku; čekaj, da
					ti pogladim kosu. Marko, ti si mi najmiliji, kad ti nije čelo snuždeno... Nemoj
					me tako gledati, skoro da se bojim tvojih očiju...</p>
				<p>Elvira spusti glavu na njegovo rame.</p>
				<p>- Dušo mila, govori, šapći mi! Slatke i medene su tvoje riječi. Ah, opetuj, da me
					ljubiš! Elviro, uljuljaj mi dušu u sne blažene budućnosti.</p>
				<p>Marko pridigne joj glavu, ona mu se nasmiješi kao nikad, usne im se spoje u topao
					i trajan cjelov. Elvira izusti dršćućim glasom:</p>
				<p>- Krasna će nastati noć, u mraku gubit će se ova šumica, ti ćeš me ovdje čekati.
					Molit ću oca, kazat ću mu, koliko te ljubim i svu tugu moga srca. Ako mi se ne
					smiluje, ostavit ću kuću, gdje sam se rodila... gdje mi je majka umrla...</p>
				<p>- Mila Elviro!</p>
				<p>- Noć će biti krasna, kao što je sada, a ako dođem amo, kad te budem ogrlila, da
					s tobom pođem, planut će mjesečina...</p>
				<p>- Elviro, šuti! Čujem nešto... ljude...</p>
				<p>Umuknu.</p>
				<p>- Netko trči cestom niz brežuljak - šapnu Elvira.</p>
				<p>- Iza ove šumice?</p>
				<p>- Da. Tko da bude, u ovaj sat?</p>
				<p>- Ne znam... Možda Antonio - odvrnu Marko, privinuvši Elviru na grudi.</p>
				<p>Po Salettijevoj cesti, iza šumice, čuju se nagli i teški koraci.</p>
				<p>Marko i Elvira protrnu, začuvši kako je netko povikao:</p>
				<p>- Kopile! Što se ovud skitaš?</p>
				<p>- Glas moga brata! - izlanu Elvira.</p>
				<p>- Ah, huljo! - razlegnu se noćnom tišinom bolan krik.</p>
				<p>- Oh, Bože, što to biva? - drhtnu djevojka.</p>
				<p>- Šuti, Elviro!</p>
				<p>Opet se čuju koraci s ceste.</p>
				<p>- Slušaj, Elviro! Na cesti ima više ljudi. Sad kao da trče niz humku dva
					čovjeka... Gle, opet tiho; valjda se zaustaviše.</p>
				<p>Nekoliko časova kašnje šapnu Elvira:</p>
				<p>- Čuj, sad opet netko bježi, no uzbrdo.</p>
				<p>- Da, uzbrdo... Što se dogodilo?</p>
				<p>- Već nisu daleko od nas; u šumi su. Idu prema našoj kući. Marko, čudne mi
					slutnje obuzimaju dušu; vidjet ćeš, bit će zla!</p>
				<p>- Tiho, Elviro! Sad idu laganije, evo ih tamo na onoj stazi. Da, idu prema
					kući.</p>
				<p>- Gdje, gdje? Ne vidim ih; šumica je gusta... A, eno ih, u mjesečini! Gle, kako
					se prigiblju i svijaju! Marko, evo, sad nisu daleko... Gle, to su naše sluge,
					čini mi se... da, jesu, naše sluge, Luka i Lovro - šaptaše Elvira, raširivši
					granje sjenice.</p>
				<p>- Jesi li, Elviro, sigurna da je ono bio glas tvoga brata?</p>
				<p>- Jesam. No čudnovato; on nam je rekao, ocu i meni, da ide spavati... Izašao je
					valjda kašnje. Da, ono je bio njegov glas, no što znači da mu ne čujemo
					koraka?</p>
				<p>- Ne znam - odvrati Marko zabrinuto.</p>
				<p>- Alfredo se susreo s Antonijem...</p>
				<p>- Svakako; ta čuli smo, kako je na nj navalio, veleć mu...</p>
				<p>- Da, da, čuli smo... Marko, sva se tresem.</p>
				<p>- Elviro, umiri se i pođi kući. Vidjet ćemo sutra, što se dogodilo.</p>
				<p>- Ne bih htjela, da me sluge opaze.</p>
				<p>- Sluge su već u kući. Idi, dušo, idi. Spavaj mi slatko, dobra moja Elviro. Idi,
					dušo, idi! Sutra ću te opet ovdje čekati - reče Marko nestalnim glasom i poljubi
					ju naglo usred toplih usna.</p>
				<p>Elvira uputi se uskom stazom, a on gledaše za njom dok mu ne iščeznu ispred
					očiju. Marku je bilo teško na srcu. Duboko uzdahnuvši prođe rukom preko čela i
					zamisli se... Na zvoniku u Lučici odbiše dva sata. Mladić prenu se iz svojih
					misli i izađe iz onoga zakutka, pa idući šumicom stupi na cestu, što se je
					spuštala niz humak na carsku cestu. Marko stane silaziti. Bijaše teško
					zabrinut.</p>
				<p>Cesta je posuta bijelim pijeskom. Svud naokolo vlada najveća tišina. Marko korača
					lagano i pogledava u nebo i stabla, mjesečinom oblivena. Elvira mu lebdi pred
					očima u onom bajnom zraku... Marko trgnu se naglo i zaustavi se u hodu. Nekoliko
					koraka pred njim preko ceste, u mjesečini, leži čovjek na leđima. Marko se
					približi i sav uzdrhta. Alfredo. Na bijeloj košulji i po prsima puši se u sjaju
					mjeseca krv. Jake i bijele ruke, što su mrtvo na zemlju pale, okrvavljene su.
					Staklene oči, širom otvorene, bulje u divotnu noć. Blijedo lice i krvava usta,
					sve je grčevito iskrivljeno. Marko položi ruku na Alfredovo čelo i okameni se.
					Studeno.</p>
				<p>- Gospodine Saletti, čujete li me? Gospodine!... Mrtav!</p>
				<p>Do lešine na cesti ležao je samokres. Marko protrnu, leden znoj probije mu čelo.
					Zagledav se u Alfredovo lice, oči mu se zaliju suzama. Pogleda u nebo i uzdahnu:
					Bože, smiluj se njegovoj duši!</p>
				<p>Marko stane razmišljati, što da učini. - Da! - kimnu i povrati se uzbrdo na vrh
					brežuljka. Prođe kroz šumicu i bane pred Salettijevu kuću. Tu bijaše sjena.
					Vrata su zatvorena. Marko uhvati zvonce i jako ga uzdrma. Elvira i otac joj
					pristupe k prozoru, otvore ga i opaze čovjeka pred kućom. Samo Elvira prepozna
					ga u sjeni. Njezina soba bijaše dosta udaljena od očeve. Elvira videć Marka
					prestravi se.</p>
				<p>- Tko zvoni! - povikne ljutito stari Saletti.</p>
				<p>- Na cesti, za šumicom, leži vaš sin u krvi - odgovori Marko, stojeći baš pod
					njegovim prozorom.</p>
				<p>- Što!?</p>
				<p>- Idite, možda se prevarih, možda nije mrtav.</p>
				<p>- Tko si ti? - upita muklo otac.</p>
				<p>Marko bješe već iščeznuo ispred kuće. Prošavši pod prozorima Elvire, pričini mu
					se, kao da je netko zastenjao. Elvira bješe se onesvijestila i na pod
					srušila.</p>
			</div>
			<div type="chapter">
				<head>VIII.</head>
				<p>Pođeš li iz Lučice, kad počne zora pucati, pa kreneš li prema sjeveru kamenim
					stazama, što se motaju nad vrletnom obalom, uzvinut ćeš se na grdan kuk, a sunce
					će ti veselo ogranuti. S tim kukom spušta se još jedan usporedo nad more, no
					nijedan se ne pruža u samo more, nego kao da si ih sjekirom presjekao, padaju
					okomito u mračnu duboku vodu. U uvali među tim kukovima, a na prisoju
					sjevernoga, viđa se trošna kuća samica, ispod koje teče širok potok. Oko kuće
					izraslo je maslinâ, pitoma kestenja i smokava. Nad tamne pučeve potoka nagibaju
					se grane kestenja. Po prisoju ima i nešto obrađene zemlje, no da nije zidova i
					preziđa, sve bi voda do kamena isprala, kad se težak oblak na kuk isprazni.
					Sjeverni kuk štiti kuću i rijetko trsje od bure, koja bi raznesla i stari krov i
					uništila mlade nasade, kad o Božiću onako kruto zapali, zadimi. U toj zabiti
					stanovahu mornar Martin Kožulić i sin mu Joso, Antonijev prijatelj.</p>
				<p>Vedra je noć. Istočna se polovica Kvarnera jošte magli u blijedu sjaju mjeseca,
					koji se je već primakao istarskoj planini, ploveći mirno modrim nebeskim svodom.
					Ljupko noćno povjetarce s kopna zategnulo je sredinom zaljeva, gdje se crni
					poput široke pruge. U mjesečini zasjaji se gdjegdje i pjena valova. Antonio,
					verući se lomnim putovima, uzvinu se na hrbat onomu kuku, što se je izbočio
					nasuprot Kožulićevoj kući, pa skočivši na jednu stijenu, pogleda u uvalu. Kroz
					grane maslina provirivalo je nešto malo krova, jedan dio pocrnjela zida i bijela
					stakla jednoga prozorčića. Odlučivši čekati, dok se malo razdani, sjedne na
					kamen i skrsti ruke na prsima. Pogledavši još jednom u prisoj, da li ima svjetla
					u mornarevoj kućici, uvuče glavu među ramena, stisne se, zguri i nijemo se
					zagleda u more.</p>
				<p>Bijeli i modri valovi, lagano se gibajući, dolaze k obali, gdje se mrtvo
					razlijevaju, pljušteć po mračnim grebenima. Antonio sluša to prelijevanje vode i
					gleda u daljinu, prema istoku, odakle očekuje utješljivu svjetlost. Sjene
					mjeseca prostiru se sve to većma morskom površinom, a napokon zahvate i otoke i
					goleti Velebita. Antonija okruži tmina. On opet gleda u istok; oči su mu širom
					otvorene, široka mu se leđa zaokružuju, sav je zguren. Velika ga bojazan obuze;
					čini mu se, da se nečija glava diže ispod zuba klisura, i da se nešto prigiblje
					i savija među kamenjem i grebenima, što strše pred njim u mraku po onom samotnom
					kuku. On gleda zapanjeno i križa se od groze, no sve uzalud, jer mu se čini, da
					čuje, kako netko muklo i bolno stenje i uzdiše oko njega, negdje među stijenama,
					među smrekama. Okrenuo bi se, da može, pogledao bi u uvalu, da vidi, je li već
					svjetlo u mornarevoj kući, no on se je skamenio, groza ga hvata, smrtni ga
					prolaze srsi. Antonio sav se strese, jer mu se pričinja, da nešto oko njega
					leprši, da ga nešto obletava, a kad osjeti na zatiljku nečiji vrući dah, nečiji
					čudnovat dodir na leđima, naglo skoči s kamena, čepne na zemlju, kose mu se
					nakostriješiše, pa sakrije si lice i sav se svije. Sad je Antonio prava lopta od
					čovječjeg mesa, u kojoj dršće svaka žilica, u kojoj dršće svaki živac. Krv mu
					šumi u ušima, čvrsto prste zabada u kuštravu kosu, jer pod kukom na žalu jauče
					netko, jer po kamenju okolo njega bruse noževe maglovita bića. On osjeća na
					rukama kaplje tople krvi, otire si te ruke o poderane hlače, križa se opet i
					pomišlja na rub klisura. Hoće da ustane i da potrči na onaj rub, da se strovali
					u hladno more, da u vodi na sve zaboravi, da ga minu grozne muke, no na mračnom
					žalu među grebenima razlijeva se voda, toči se mrtvo, kao kad nešto zaklokoće u
					lešini, kad ju naglo ganemo. Antonio pokuša da se digne, no ne može se ni
					maknuti, prikovalo ga nešto o velik kamen, pred kojim se je skučio. Pogleda u
					more i sav zadrhta. Iz modre površine pomaljaju se dvije bijele ruke. Antonio se
					osovi, i uhvativši se za srce, upre svoje crne oči u one ruke. Sad se pomoli iz
					mora i glava. Čelo je razbijeno i blijedo; rastučene usne smiješe mu se. Antonio
					prestravljeno gleda u poznato lice. One ruke mahnu krvavim nožem, operu ga u
					moru, pa opet mahnu, oštrac se očisti i sjajno zasvijetli, a onda ga baci prama
					kuku. Nož zviznu mračnim zrakom, pa udariv o kamenje na kuku, zazveči i sav se
					razleti. Antonio se zguri pod stijenom...</p>
				<p>Kad zatim otvori oči, spazi, da je nebo golubinje na istoku. Uzdignu se, pogleda
					u uvalu i videći svjetlost u mornarevoj kući, stane trčati niz kuk. Prešav preko
					grede, preko mosta na potoku, pođe laganije penjući se prisojem prema kući. Kad
					stupi k prozoru te prizemne kućice, pade mu na lice svjetlo plamena kroz čađava
					stakla. U kuhinji počađaloj od dima na niskom ognjištu sjedio je sijed i mršav
					čovjek, bacajući suho granje na oganj. Granje je praskalo i pucalo, plamen
					buktao visoko u zrak i lizao crnu željeznu posudu, što je visila na dugačkim
					verigama. I lice starčevo ožario je rumeni plamen.</p>
				<p>Antonio kucnu po staklu, a starac, trgnuvši se i razvalivši oči, pogleda u prozor
					i upita:</p>
				<p>- Tko je božji!</p>
				<p>- Martine, ja sam!</p>
				<p>- Antonio, ma je l' to tvoj glas?</p>
				<p>- Da.</p>
				<p>- A Joso?</p>
				<p>- Zar nisi s njim ribe lovio?</p>
				<p>- Nisam. Otvorite!</p>
				<p>- Evo, evo, čekaj!</p>
				<p>Starac stane vrtjeti ključem u ključanici, pa kad nakon teške muke otvori, reče
					tužeći se:</p>
				<p>- E, kad preteče ovo željezo, ne može da ga ključ zahvati. A što je s tobom,
					Antonio? Zar nisi dakle noćas ribe lovio? Nisi, dakle, nisi?</p>
				<p>- Nisam.</p>
				<p>- Ma lice ti je kao da su te iz lužije izvukli! - opazi mornar klimajući glavom.
					- Sjedni, Antonio, sjedni - nastavi on - a koja te sreća ili nesreća amo
					donijela? Ej, kakvo je vrijeme vani? E, lijepo, lijepo! Poznam ti ja po dimu;
					evo puna ga je kuća! Da, da, vjetar s kraja. Ma sunce je sinoć zapalo u vedrinu.
					Lijepe li noći da jadriš put Jakina! Al ova voda, kao da neće da uzavrije. Htio
					bih zapaliti lulu, no ne mogu natašte, znaš na ovako prazan želudac. Antonio,
					žlica crne kave dobra ti je to stvar; da, da, dobra. Znaš, da razbiješ drijemež,
					da očistiš grlo.</p>
				<p>- Gdje je Joso? - upita Antonio, buljeć u vatru.</p>
				<p>- Pošao je na ribe. E, doći će doskora! No koji ti je bijes, Antonio? Čuješ, kako
					me to gledaš? A znaš li, kakav si? Ma kao da si omulio s vrh jarbola na
					palubu!</p>
				<p>- Martine! - izusti Antonio muklo.</p>
				<p>- A! - lecnu se mornar i izbulji u nj oči.</p>
				<p>- Ja ne smijem u Lučicu.</p>
				<p>- Što, ti ne smiješ?</p>
				<p>- Da, ne smijem u Lučicu.</p>
				<p>- Tko ti brani?</p>
				<p>- Čujte, Martine...</p>
				<p>- An... Antonio!</p>
				<p>- Vi ćete me sakriti u svojoj kući.</p>
				<p>- Sakriti, sakriti!</p>
				<p>- Da, u vašoj kući.</p>
				<p>- U mojoj kući! Aj, do vraga i kava! Gle, baš sam se ludo opekao! što si to
					rekao? Sakriti, sakriti?</p>
				<p>- Da, ja ne smijem više u Lučicu.</p>
				<p>- Ti, ti ne smiješ?</p>
				<p>- Uhvatili bi me i žandarima predali.</p>
				<p>- Što, žandarima!?</p>
				<p>- Da, znate, onaj Alfredo...</p>
				<p>- Saletti?</p>
				<p>- Ja sam ga noćas...</p>
				<p>- Antonio!</p>
				<p>- On je mrtav valjda.</p>
				<p>- Mrtav! Ti si ga?</p>
				<p>- Da.</p>
				<p>- Ubio?</p>
				<p>- Da, ja sam ga ubio.</p>
				<p>- Svoga brata! - kriknu mornar, oči mu sijevnuše.</p>
				<p>Antonio se skameni i razvali oči u starca.</p>
				<p>- Što... Brata?... On moj...?</p>
				<p>- Da, on je tvoj brat - šapnu mornar, a glava mu klonu na prsa.</p>
				<p>- Ja sam nahod - izusti Antonio muklo.</p>
				<p>- Da, nahod, da, sin Salettijev... Oh, jadna moja ženo! - zastenja mornar i
					pokrije si lice rukama.</p>
				<p>- Žena! Brat!... Brat!... Saletti!... Vaša žena... žena! - Nisam je poznavao.</p>
				<p>- Tvoju majku... Ne, ne, nisi je poznavao; umrla je, kad te je rodila, deset dana
					kašnje, da, deset dana. Oh, jadna ženo!</p>
				<p>- Vaša žena!... Saletti!... Jest, jest, Lovro, kočijaš Salettijev, da, on je
					pripovijedao, da, čuo sam...</p>
				<p>- Što, gdje je pripovijedao?</p>
				<p>- Lovro, da, on je kazivao, da je stari gospodin noću zalazio k jednoj mornarskoj
					ženi, da ima s njom... sina...</p>
				<p>- Oh, nesretna ženo!... Jest, tako je, Antonio, čuj, da ti kažem! Mene nije bilo
					pet godina kod kuće, bio sam na moru. A kad odjadrih iz Trsta, baš mi se Joso
					rodio. Da, pet godina nije me bilo kod kuće!... Saletti mi je vidio ženu, a kako
					bijaše mlada i lijepa, stao ju je onaj zlotvor napastovati i siliti, dok ju nije
					napokon i osramotio. Kako će, da se sirota brani u ovoj samoći?... Nesretna moja
					Marice, Bog ti neka oprosti, ako si sagriješila i svojom voljom!... Antonio,
					trideset je već godina tomu, srce me za njom još boli, a njezine su već kosti
					strunule u grobu! - jecaše sijedi mornar.</p>
				<p>Antonio slušaše gledajući u vatru i svaki čas govoraše:</p>
				<p>- Ja sam nahod... nahod...</p>
				<p>- Kad te je rodila, nitko nije znao do njezine tetke Kate...</p>
				<p>- Stara Kata, ona je znala?</p>
				<p>- Da, stara je Kata sve znala. Moja žena bijaše se oporavila nakon tri, četiri
					dana poslije poroda, a Kata, da sakrije sramotu, uze te jedne noći i odnese u
					Trst, gdje te položi u jedan prozor nahodišta.</p>
				<p>- U prozor nahodišta?... Da, da, nahod...</p>
				<p>- Da, u jedan prozor. No, čuj, Antonio! Da te kašnje uzmogne natrag uzeti iz
					nahodišta, bješe ti objesila o vrat malen prsten. Kata se povrati iz Trsta u ovu
					jadnu kuću i nađe na umoru moju ženu. Marica umrije za nekoliko dana...</p>
				<p>- Nožem, da nožem, da ovako - istisnu Antonio i ispruži desnicu prema
					plamenu.</p>
				<p>- Maricu pokopaše ljudi i rekoše: Umrla je, kao što ćemo svi umrijeti!</p>
				<p>- Kad u nj nož porinuh, pričini mi se, da sam nešto u njem prerezao...</p>
				<p>- Kata uze sebi maloga Josu, a kako se bješe zavjerila mojoj ženi, da će i tebe k
					sebi uzeti, pođe u Trst, popita se za te, označi ljudima znak, što si ga imao na
					vratu...</p>
				<p>- Jest, ubio, ubio...</p>
				<p>- Ljudi te nađoše i predadoše Kati, koja te amo donese. Lučičani vjerovahu, a i
					danas vjeruju, da si ti nahod, da ti se ne zna ni za oca ni za majku. Antonio,
					znat ćeš, da mnoge naše žene tuđu djecu iz Trsta amo donose, pa ih odgoje i
					napokon kao svoje obljube. Kad te je Kata uzela iz nahodišta, bio si navršio baš
					jedno ljeto. Ti si živio u Katinoj kući s mojim Josom, dok sam se ja kući
					povratio, a onda sam, dok je Kata umrla...</p>
				<p>- Alfredo moj brat!... Joso moj brat...</p>
				<p>- Do Katine smrti nisam znao za svoju sramotu. Dan prije, negoli će izdahnuti,
					sve mi reče i otkrije. Antonio, čuj me; htjedoh te uzeti u svoju kuću, kad je
					Kata umrla, no što ćeš, kad sam i sam siromah? U staroga je Salettija srce od
					kamena; znam, da ga je Kata molila...</p>
				<p>- Da, sjećam se, da me je na brežuljak vodila, da je tamo nešto molila...</p>
				<p>- Saletti ne htjede dati starici ni za vreću kukuruza, da te prehrani.</p>
				<p>- Jednom me je bacio iz svoje sobe, a nekakav malen dječak do krvi me
					istuče...</p>
				<p>- To bijaše Alfredo, njegov sin.</p>
				<p>- Da, njegov sin... Zašto mi ne rekoste, da je tako... da je vaša žena moja
					majka?</p>
				<p>- Sinko, zašto da te žalostim? Zašto da sramotim grob svoje pokojne Marice? Često
					puta htjedoh da ti pomognem, no ti znadeš, da mi je Saletti sve ugrabio. Moj
					pokojni otac bješe se kod njega zadužio, a ja sam se dosta namučio, da ga
					isplatim, no sve uzalud. Kad bijah u svijetu, on bi dolazio amo među ove kukove,
					da mi se ženi grozi, da će ju izagnati iz kuće, da će joj zemlju prodati, a
					pokojna žena molila ga i zaklinjala, da joj se smiluje. Onaj zlotvor uze ju
					zatim napastovati, no videć, da ona voli i od gladi umrijeti...</p>
				<p>- Lupež!</p>
				<p>- Jedne noći zateče sirotu samu, pa ju osramoti pomoću svojih slugu. Kad je Kata
					ležala na smrtnoj postelji, upitah ju, zašto ga nisu pravici prijavile, a ona mi
					reče: Martine, što smo mi sirote mogle učiniti nego da plačemo, da jadikujemo i
					da sakrivamo sramotu?</p>
				<p>Antonio plakaše.</p>
				<p>- Antonio, umiri se! Da, tako je bilo, što ćeš, sinko, nema tu pomoći! Ti si
					dobar čovjek, dosta si već pretrpio na ovom svijetu, još ovoliko možda, pa kad
					legneš u grob, jednak si i samom caru. Sinko, pomogao bih ti, da mogu. Sad znaš,
					tko si, ostaj kod mene, radit ćemo zajedno i lomiti crni kruh zajedno.</p>
				<p>Antonio gledaše mornara suznim očima. Na njegovu licu prostrlo se čuvstvo boli i
					tuge.</p>
				<p>- Zašto vi niste moj otac?</p>
				<p>- Ako ti i nisam otac, drag si mi, kao da si moja krv. Sinko, ne plači; što ti to
					hasni?</p>
				<p>- Ja sam nahod... Ne smijem više u Lučicu. Martine, gdje ću se sakriti?</p>
				<p>- Ovdje u kući bi te našli; čekaj, razmislit ćemo. Gle, već se malko razdanilo.
					Antonio, ne boj se, oni te neće naći... Gle, čujem mu korake; da, to je
					Joso.</p>
				<p>Joso uniđe u kuhinju, noseć malen košić pun riba. Kad spazi Antonija,
					poviknu:</p>
				<p>- E, otkud ti? Zašto nisi došao, da zajedno ribarimo? Oče, gle, koliko riba! E,
					e, ala ćemo peći!</p>
				<p>- Joso, šuti! Slušaj, što se dogodilo.</p>
				<p>- Ta šta vam je obojici? Gledajte ovu ribu; a, a, još je živa! E, ovo nije ništa!
					Vukao sam lubena, da, od sete funti, a on vuci amo, vuci tamo, a povraz se
					nateže, ja popuštam, no sve mi se isprekida, pa hajd do bijesa, kao da sam mu
					metnuo soli na rep - smijao se Joso.</p>
				<p>Ruke mu zaudarahu po morskoj ribi; o prste prihvatilo mu se nekoliko ljusaka, a
					tako i o zamazanu suknenu kapu.</p>
				<p>- Joso, kamo da sakrijemo Antonija? - upita otac.</p>
				<p>- Kamo da ga sakrijemo!? - začudi se Joso i protegnu dugi i mršavi vrat.</p>
				<p>- Da, sakrijte me; neću, da me žandari vode.</p>
				<p>- A što si ukrao? Ne šali se; ti bi volio umrijeti od gladi, negoli da i udicu
					komu ukradeš.</p>
				<p>- Sinko, nije Antonio ništa ukrao.</p>
				<p>- Branio sam se. Da nisam ja njega, bio bi on mene.</p>
				<p>- Što ti njega, on tebe, što bi bili?</p>
				<p>- Da, on bi mene ubio.</p>
				<p>- Ubio? - puhnu Joso kao zec i zavrti glavom.</p>
				<p>- Da, Alfreda, da on u mene ne skreše kuburu.</p>
				<p>- Ti si ga... ti si ubio?</p>
				<p>- Nožem.</p>
				<p>Joso pogledavaše sad oca, sad Antonija.</p>
				<p>- Valja da Antonija sakrijemo. Reći ćemo, da ga nismo vidjeli. Najbolje je da se
					sakrije u jednu spilju do mora. Joso, ti ćeš mu nositi hranu.</p>
				<p>- Da, ja ću mu nositi hranu; no, Antonio, reci, gdje si ga ubio? Zašto si ga
					ubio?</p>
				<p>- Alfredo je dao mnogo, mnogo novaca Lovri i Luki, da me ubiju. Ove noći čučio
					sam na rubu ceste iza Salettijeve kuće. Sluge me nađoše. Imali su velike
					toljage. Da me ne ubiju, bjež ja niz brijeg. Nisam se baš uplašio toliko
					njihovih toljaga, no ne htjedoh, da me prepoznadu. Ja trčim, a ispred mene
					stvori se Alfredo. Reče mi, da sam... kopile, ispruži kuburu prema meni, a ja,
					da se spasim, skočim k njemu i rinem mu nož u prsa.</p>
				<p>Sva trojica umukoše...</p>
				<p>- Ako te budu tražili, kazat ćemo, da te nismo vidjeli - šapne stari mornar.</p>
				<p>- Je li se valjao po cesti, kad si ga probo? - pitaše Joso bojažljivo.</p>
				<p>- Ne znam; udarih i naglo otrčah.</p>
				<p>- Je li te tko vidio? - upita Martin.</p>
				<p>- Sluge valjda.</p>
				<p>- Zlo po tvoju kožu, ako te ulove - zaglavurda Joso, gutajući teško slinu.</p>
				<p>- Sakrijte me. Joso, ti ćeš ići podvečer u Lučicu, da čuješ, što ljudi
					govore.</p>
				<p>- Čuješ, kako si ga ubio? Zar ne: ovako? - upita Joso i ispruži mršavu ruku prema
					njemu.</p>
				<p>- Da - kimnu Antonio i zagleda se u plamen.</p>
			</div>
			<div type="chapter">
				<head>IX.</head>
				<p>Načelnik Ermano Murelli duže se vremena zabavi u svojoj pisarni, prevrćući i
					pregledavajući razne spise. Bilo je već kasno; cijeli je sat prošao, što je
					Alfredo otišao kući veseo i zadovoljan opipavajući džep, u kojem bijahu novci,
					onih pet stotina forinti. Načelnik čitaše njegova pisma jednako smiješeći se i
					gladeći okruglo rumeno si lice. Mala sobica bila je prepuna dima. Na stolu se
					jošte rumenjelo nešto vina u staklenki. Murelli, držeći smotku u zubima onako po
					strani, uvis, nagnu glavu nad desno rame, te zatvorivši desno oko, da mu ne ide
					u nj dim, uze promatrati Alfredov potpis na obaveznici. I on se je dobrano napio
					onoga zdravoga vina, pa mu se crvene i obrazi i uši, štono su iznutra bile jako
					runjave. Smiješeći se nad plemićevim potpisom pijucka, mljaska i liže si usnice,
					te pogledava u plamen lojenice, kojoj se stijenj silno puši. Načelnik pogleda na
					zaprašenu uru na zidu. Dva sata. Zamalo ustane, pozatvara nekoje pretince, pa
					uzevši lojenicu uputi se u spavaću sobu, no opazivši na zidu malen okvir, ustavi
					se pred njim, podigne svijeću i počne čitati riječi, natiskane na lijevoj
					hartiji u onom okviru. Lijepa i glatka hartija bijaše dekret, kojim mu bjehu
					javile oblasti, da je odlikovan zlatnim križem za veliku požrtvovnost prigodom
					poznatoga brodoloma. Načelnik se nasmiješi na veliki pečat onoga dekreta, kimne
					zadovoljno, zanjiše se, te koračiv nekoliko puta uniđe u spavaću sobu.</p>
				<p>Na širokoj postelji protegnula se Anastazija nauznak. Na dugački nos hrče grdno,
					u grkljanu i u hripelama cvili joj i hropće sopa. Načelnik položi lojenicu na
					stolić kraj uzglavlja, pa pogleda u lice svojoj ženi, kojoj se micahu usta, kano
					da nešto žvače. I dlake na bradavicama po licu gibahu se. Koščate, crvenkaste,
					kao vrućom vodom oparene i do lakta gole ruke pružila je niz tijelo nad
					pokrivačem. Glava joj je zavezana žutim rupcem, i to sve do polovice čela, a nad
					čelom velik uzao. Iza uzla vire okrajci rupca, koji se prikazuju kao zečje uši.
					Murelli pogledava u žutkasto lice svoje žene i u laki pokrivač, koji se nadimlje
					i pada po postelji baš kao jadra male lađe, kad ga mornari rastegnu na
					grebenasti žal. Slegnuv ramenima stane se svlačiti. Kako je malen i debeo,
					veliku mu to zadaje muku. Izvlačeći jednu nogu iz široke nogavice silno se
					zaljulja i skoro da se ne prevali na pod. Kad se svuče, pogladi si gola tusta
					prsa, uzdignu desnu nogu na jednu stolicu, puhnu u lojenicu, uzvinu se u zrak,
					odmaknuvši se triput lijevom nogom od poda, zavali se u postelju i, uzdahnuvši:
					Ah!, protegnu se. Postelja škripnu. Anastazija se trže iz sna. Iskesivši se
					ljutito, zavika:</p>
				<p>- Ne možeš li mirnije leći?</p>
				<p>- Ne ljuti se, Anastazijo, spavaj.</p>
				<p>- Da, da spavam! Zar si morao do sada lokati?</p>
				<p>- Molim te, spavaj.</p>
				<p>- A kada je otišao Alfredo? Koliko ste boca ispili? Zadnje vam bilo!</p>
				<p>- Bit će sat i više, što je Alfredo otišao.</p>
				<p>- Ti si mu opet novaca dao! Reci, govori, reci, koliko si mu dao?</p>
				<p>- Anastazijo, spavaj; govorit ćemo sutra.</p>
				<p>- Ne ljuti me; istinu kaži!</p>
				<p>- Pet stotina forinti; da, pet stotina!</p>
				<p>- Što! Pet stotina! - kriknu Anastazija, pa pridignuvši se u postelji, podboči se
					mršavim laktima.</p>
				<p>- Ne viči; ne viči; da, pet stotina, a obavezao se je, da će toliko
					postotaka...</p>
				<p>- To je malo. Ti si luda! Prevarit će te! Zašto se nisi sa mnom prije
					posavjetovao?</p>
				<p>- Anastazijo, spavaj; umiri se!</p>
				<p>- Sram te bilo! Sve ćeš nas zatrti, kuću ćeš nam uništiti! Zar ne misliš na našu
					Idu? Alfredo će te prevariti, glupane! Lopov je ono, kao što mu je i otac. Što
					će biti od nas, što će biti od moje Ide?</p>
				<p>- Lako za nju! Molim te, Anastazijo, umiri se! Ja znam, što radim.</p>
				<p>- Oh, sve, sve si nas zatro!</p>
				<p>- Ida je pametna djevojka, a nije još ni stara; ima ih, koje se i u pedesetoj
					godini udaju. Anastazijo, ne brini se, kunem ti se, naći ću joj muža.</p>
				<p>- Ne brbljaj, magarče! Ta deset joj ga već godina tražiš! Pet stotina, pet
					stotina!</p>
				<p>- Molim te, slatka ženice, molim te, ostavi me u božjem miru!</p>
				<p>- Čovječe, ti si poludio! Oh, jadne li mene! Pet, pet stotina!</p>
				<p>- Anastazijo, spavaj, daj mi mira, umoran sam. Alfredo mi je već nekoliko puta
					povratio novce, što sam mu ih posudio, pa će mi i ove povratiti.</p>
				<p>- Ta pet godina nije ti ni novčića povratio, a sad ti duguje na hiljade! Zar mi
					nisi obećao, da mu nećeš više posuđivati?</p>
				<p>- Anastazijo, spavaj; svrši već jednom! Molim te, dobra moja dušice, molim
					te!</p>
				<p>- Što da spavam? Ma pljunut ću ti u lice!</p>
				<p>- Molim te, ženice draga!</p>
				<p>- Zar se ti tako brineš za svoju obitelj?</p>
				<p>- Anastazijo!</p>
				<p>- Šuti, glupane! Proklet bio čas, kad sam se s tobom združila! Uništio si me,
					zatro si me!</p>
				<p>- Molim te, ne deri se, molim te, ne viči; govori laganije, da, laganije, dušice
					moja...</p>
				<p>- A, vidi sotone, da ne vičem, da ne govorim, da se ne brinem za obitelj, za
					kćer!</p>
				<p>- Anastazijo, ti me siliš, da...</p>
				<p>- Što, ti mi se groziš? Hajde, reci, izmeći, na što te silim?</p>
				<p>- Ta molim te, ne brundaj mi više! Spavaj!</p>
				<p>- Evo ti tvoj spavaj! Pljus, pljus! - vrisnu Anastazija, udarajući ga po debelim
					obrazima.</p>
				<p>- O, sada je dosta! Ti, kosturo, vještice, gujo, hoćeš li mirovati? - viknu
					Murelli, uhvativši je za grkljan i pritisnuvši ju k zidu.</p>
				<p>- Ido, Ido! Ubit će me ovaj lupež! Ido, u pomoć, u pomoć! - vriskaše Anastazija
					grebući mu noktima jake ruke.</p>
				<p>Ida je spavala u obližnjoj sobi. Probudivši se odvrati srdito majci:</p>
				<p>- Mani me se!</p>
				<p>- Ubit će me; zadavit će me!</p>
				<p>- Nek te zadavi!</p>
				<p>- Ne vjeruj, Ido, neću je zagušiti, no ne zaslužuje nego da crkne.</p>
				<p>- Molim vas, ostavite me na miru! Tucite se, koljite se, kao što ste se i do sada
					klali, no pustite druge da spavaju! - viknu Ida jedovito.</p>
				<p>U taj par udari netko na kućnim vratima.</p>
				<p>- Ido, skoči iz postelje! - zapovjedi otac.</p>
				<p>- Zašto?</p>
				<p>- Zar ne čuješ, da netko po vratima lupa, kao da ih hoće razbiti?</p>
				<p>- Čujem, no meni je dobro u postelji. Neka lupa, ako će do sutra. Ustani ti! -
					odgovori djevojka i navuče pokrivač preko glave.</p>
				<p>- Oh, prokleta djeco! - zakuka načelnik.</p>
				<p>- Ta što mi kuneš kćer, zar ti je salo tako teško? - izdere se Anastazija.</p>
				<p>Murelli se izvuče iz postelje i stane tražiti žigice, pa kad ih nađe, struži i
					struži po zidu, no ni jedna neće da plane.</p>
				<p>- Čemu ti treba svijeća?</p>
				<p>- Anastazijo, hoćeš li, da te batinom opalim? Šuti, grdobo!</p>
				<p>- Idi, gnjuse, da ti oči ne iskopam!</p>
				<p>Kad upali lojenicu, pođe k prozoru, otvori i ljutito upita:</p>
				<p>- Tko je?</p>
				<p>- Ja sam, gospodine!</p>
				<p>- Magare, zar ne znaš drukčije kucati na vrata?</p>
				<p>- Vi ste valjda spavali, gospodine! Oprostite, nesreća je, velika nesreća; stari
					gospodin vas moli, da odmah k nama dođete.</p>
				<p>- Tko si ti?</p>
				<p>- Ja sam Luka, sluga gospodina Salettija.</p>
				<p>- Što se zbilo? Kakva nesreća? Zar nisi mogao počekati dok dan svane? Je li to
					način buditi ljude iz mirna sna? Baš sam bio usnuo...</p>
				<p>- Nesreća, gospodine! Idite čim brže; da, velika nesreća! Stari gospodin moli
					vas...</p>
				<p>- Ta govori! Što je, kakva nesreća?</p>
				<p>- Znate, Alfredo...</p>
				<p>- Alfredo!... Što je s njim?</p>
				<p>- Ubili su ga...</p>
				<p>- Ubili?</p>
				<p>Načelniku pade lojenica iz ruke.</p>
				<p>- Da, ubili, razbojnici, ne zna se tko.</p>
				<p>- A-A-Alfreda? - mumljaše načelnik u stravi.</p>
				<p>Ida pruži glavu ispod pokrivača.</p>
				<p>- Stari gospodin vas moli, da odmah k nama dođete, da, odmah.</p>
				<p>- Ubili?... A je li već mrtav? - izusti načelnik dršćućim glasom.</p>
				<p>- Glupane, zar ne čuješ, da su ga ubili? - razljuti se Anastazija, stojeći u
					košulji iza muža.</p>
				<p>- Što izvolite, da kažem staromu gospodinu? Hoćete li skoro doći? - upita
					Luka.</p>
				<p>- Čekaj, idemo zajedno. Evo me za časak! - reče Murelli i pođe da se obuče.</p>
				<p>- Zatro si me! - zareži Anastazija gnjevno, grozeći mu se noktima.</p>
				<p>- Ubili, ubili! - drhtaše Murelli.</p>
				<p>- Pet stotina forinti!</p>
				<p>- Šuti, kujo!</p>
				<p>- Toliko hiljada! Oh, jadne li mene!</p>
				<p>- Zaklat ću te, vještice!</p>
				<p>- Uništeni smo zauvijek! Propali smo! Tko će ti sada vratiti novac, što si mu ga
					posudio? Oh, gdje su naše hiljade! Ta od glada ćemo skapati! Znala sam ja, da će
					te on prevariti!</p>
				<p>- Ta ubili su ga, ubili, zar nisi čula?</p>
				<p>- Pitaj Luku, da li se je našlo novaca kod njega?</p>
				<p>- Čekaj, dok se obučem.</p>
				<p>- Pitaj ga, da ti ne izgrebem lice!</p>
				<p>Murelli pođe k prozoru i navali na Luku:</p>
				<p>- Čuješ, dođi bliže; znaš, reci mi istinu...</p>
				<p>- Ta velim vam, da su ga ubili.</p>
				<p>- Ne pitam te za to, no jesu li ga i porobili?</p>
				<p>- Ne znam... Čekajte... da, jesu, jer ura i zlatan lanac...</p>
				<p>- Zar nisu našli novaca kod njega?</p>
				<p>- Nisu ni novčića.</p>
				<p>- Alfredo je nosio novčarku sobom, zar niste ni nje našli?</p>
				<p>- Tko?</p>
				<p>- Vi na brijegu, njegov otac; niste li mu pretražili džepove?</p>
				<p>- Jesam pred ocem, no ništa nismo našli.</p>
				<p>Murelli protrnu. Anastazija zdvajaše.</p>
				<p>- Ubit ću te, ako mi dođeš kući bez novaca! Sve si nas uništio - zagrozi mu se,
					kad se otpravi, pa dođe sa slugom.</p>
				<p>Načelnik se je neprestano križao, idući s Lukom iz Lučice.</p>
				<p>- Sve, sve mu dakle ugrabiše?</p>
				<p>- Da, sve, jer nismo ništa našli, a pretražili smo mu sve džepove, znate pred
					ocem, da, pred starim gospodinom.</p>
				<p>- A gdje su ga ubili?</p>
				<p>- Na cesti, iza kuće.</p>
				<p>- To nije moguće! Luka, ti si poludio! Alfredo mrtav, ne, to nije moguće!</p>
				<p>- Hajdemo, osvjedočit ćete se; vidjet ćete ga.</p>
				<p>- Ti lažeš, Luka! Na cesti, iza šumice! Ne, nije moguće.</p>
				<p>- Jedan čovjek javio je starom gospodinu, da mu sin u krvi leži.</p>
				<p>- Tko je taj čovjek?</p>
				<p>- Ne zna se; svi onda spavasmo.</p>
				<p>- Luka, ti si pomahnitao! Ja ti ne vjerujem!</p>
				<p>- Onaj čovjek probudio je gospodina, no gospodin nije ga mogao prepoznati u
					tmini.</p>
				<p>- Gdje je sada Alfredo? - hoće načelnik križajući se.</p>
				<p>- U kući. Sav je bio okrvavljen.</p>
				<p>- Kako su ga ubili?</p>
				<p>- Nožem. I gospođici Elviri nije dobro. Kad nas stari gospodin probudi, stadosmo
					letjeti po kući, te ju nađosmo na podu kraj jednog prozora. Bijaše se
					onesvijestila. Svi se kruto prestrašismo, pa ju kao mrtvu na postelju položismo.
					Prije negoli pođoh k vama u grad, rekoše sobarice i druge žene, da je
					progovorila i da će biti zla.</p>
				<p>- Sve su dakle ugrabili, i lanac i uru?</p>
				<p>- A valjda i novce ako ih je imao pri sebi?</p>
				<p>- Luka, takav gospodin, pa nećeš, da ima pri sebi mnogo novaca! On je sigurno
					imao više stotina!</p>
				<p>- Više stotina?</p>
				<p>- Da, no što si se prepao?</p>
				<p>- Ja prepao... Da, da, pričinilo mi se, kao da vidim pred sobom Alfredov duh.</p>
				<p>Načelnik se prekriži.</p>
				<p>- Dakle vi mislite, da je on imao pri sebi više stotina? - upita Luka otresavši
					se neke zabune.</p>
				<p>- Da, ja mislim. No jesi li siguran, da su ga porobili?</p>
				<p>- Jesam, ta pred ocem, pred svima ukućanima pretražili smo mu sve džepove. Da,
					pred ocem; svi bijahu okolo lešine, jest, svi.</p>
				<p>- A što ti misliš, tko ga je ubio? Ovdje nema razbojnika.</p>
				<p>- Čujte, gospodine, nema vam u mojoj glavi odviše soli, no nisam baš glup, pa mi
					se sve čini...</p>
				<p>- Reci, Luka, što ti se čini?</p>
				<p>- Oh, proklete žene!</p>
				<p>- Luka! Žene, žene?</p>
				<p>- Da, ja mislim...</p>
				<p>- Da, da, i to je moguće. Ovdje u Lučici nema lupeža... Ta tko drugi da bude?
					Jest, moglo bi biti. Jučer, kad ga htjede Alfredo pljusnuti, on mu se je
					zagrozio...</p>
				<p>- Gospodine, je l' te da nisam baš bez moždana - hoće Luka, a oči mu rado
					sijevnu, videći, da ga je načelnik razumio.</p>
				<p>- Ako je on, neće nam uteći; naći ćemo ga i na kraju svijeta.</p>
				<p>- Čujete! Zar nije moguće, da su dvojica sporazumna?</p>
				<p>- Da, pravo imaš. Nahod i on. Kad vidjeh jučer, kako mu se je zagrozio, odmah
					pomislih, da se iz njegove prepirke ne može izleći ništa dobra. Evo, moje se
					slutnje obistiniše! Sve, sve su mu dakle uzeli?</p>
				<p>- Da, sve, i lanac i uru i novce valjda... Pazite, ovdje, malo više gore, ovdje
					su ga ubili. Vidi se još krv - govoraše Luka, kad se penjahu po onoj cesti.</p>
				<p>- Gdje, gdje?</p>
				<p>- Ta evo pred vama! Zar ne vidite skrućenu krv?</p>
				<p>Načelnik problijedi.</p>
				<p>- Čuješ, Luka, jeste li ovud razvidjeli? Ovdje, gore su ga ubili, u jarku, u
					blizini? Znaš, ovdje bi mogla biti njegova novčarka...</p>
				<p>- Potražit ćemo kad svane, no ja mislim, da je onaj, tko ga je ubio, i novce
					odnesao.</p>
				<p>- Marko?... Ne vjerujem, da je tat. Uostalom, tko ne treba novaca?</p>
				<p>- Ne mislim na Marka; no Antonio...</p>
				<p>- To je moguće, jer ga je on i ubio po naloga svoga gospodara. Luka, počekaj
					malko; vratimo se natrag ovo malo koraka, pa daj da razvidimo oko one krvi.
					Znaš, možda nađemo novčarku...</p>
				<p>Luka se osupnu i vrnu natrag s načelnikom, koji ga uze za ruku, bojeći se, da ne
					nađe novčarku i da ju ne sakrije. Nakon duljega uzaludna pretraživanja pođu kroz
					šumicu i stignu pred kuću.</p>
				<p>* * *</p>
				<p>Svi su prizemni prozori Salettijeve kuće rasvijetljeni. Luka i načelnik uniđu. U
					veži skupilo se mnogo čeljadi, sve kućne sluge, kao na čudo. Vrata jedne
					prostrane sobe širom otvorena. Načelnik poglednu u sobu i problijedi. Na velikom
					stolu, posred sobe, leži krupna Alfredova lešina, pokrivena bijelom plahtom.
					Vidi se samo jedna ruka, što se mrtvo spustila prema podu, gdje je sila
					razlivene vode. Pod plahtom crtaju se jaka uda mrtvoga tijela. Podalje od stola,
					u jednom kutu sobe, sjedi Elvira u noćnoj haljini. Lice si prikrila rukama i
					spustila glavu na naslon stolice.</p>
				<p>- Gospodine, hajdemo, izvolite u prvi kat; gore vas čeka stari gospodin - reče
					Luka prestravljenom načelniku.</p>
				<p>- Hajdemo - šapnu Murelli i pođe za slugom.</p>
				<p>Kad se popnu u mali hodnik u prvom katu, pokaže Luka načelniku staroga Salettija
					kroz otvorena vrata jedne sobe. Saletti, sjedeći pred jednim stolom, držaše
					glavu na rukama, uprtima laktima o stol.</p>
				<p>Načelnik pokuca i uniđe. Saletti podignu lagano svoju veliku glavu, okrene se,
					pogleda i žalosno mu kimnu. Tamna mast crnomanjasta lica prelazi u žutu; pod
					očima nabrekla mu koža neobično. Kad mu se načelnik približi, pokaže mu rutavom
					rukom stolicu, da sjedne, pa istisnu dubokim i razbijenim glasom:</p>
				<p>- Umorstvo!</p>
				<p>- Da, umorstvo, grabežno, grabežno umorstvo, da, grabežno!</p>
				<p>- Nisam slutio...</p>
				<p>- Tko da vas utješi?</p>
				<p>Saletti pogleda načelnika zapanjeno, pa slegnuvši ramenima izusti mirno:</p>
				<p>- Mišljah, da je u svojoj sobi; poslije večere, reče mi, da ide odmah
					spavati.</p>
				<p>- Bio je do kasna kod mene.</p>
				<p>- Kod vas?</p>
				<p>- Da kod mene; došao me pozdraviti... da ide u Pariz.</p>
				<p>- Kod vas?</p>
				<p>- Bijaše vanredno veseo; dugo se vremena šalismo. Tko da sluti ovakvu
					nesreću?</p>
				<p>- Nesreću? Da, da, nesreću! Jadna moja Elviro!</p>
				<p>- Luka mi reče, da je došla k sebi. Vidjeh ju dolje u sobi. Gospodine, žalim,
					srce mi puca od boli.</p>
				<p>- U Pariz, da, u Pariz! Sad ga više neće tužiti oni skotovi! - progunđa Saletti i
					pogleda vrlo važno u oči načelnikove.</p>
				<p>- Jeste, i ja mislim... Nikada se nije pročulo, da ima u ovim krajevima
					razbojnika. Sve je moguće. On mu se jučer strašno zagrozivo. Nesreća,
					nesreća.</p>
				<p>- Ne, ovuda nema razbojnika.</p>
				<p>- Alfredo htio ga je pljusnuti pred poštom... Silom ga odvukoh, da se ne
					osramoti, da si ne okalja ruke na onom prostaku.</p>
				<p>- To sve radi jedne mornarske kćeri!</p>
				<p>- Odbijte to na ludost-mladost!</p>
				<p>- No tko trpi polag toga?... Čujte, Murelli!</p>
				<p>- Slušam; raspolažite sa mnom.</p>
				<p>- Ja bih rekao, da ga on nije svojom rukom usmrtio.</p>
				<p>- I ja mislim tako.</p>
				<p>- Naložio je onom mulcu... Poznate li Antonija, onoga nahoda iz Trsta?</p>
				<p>- Ta naravno, da ga poznam! Pogibeljno, vrlo pogibeljno stvorenje! Jučer ujutro
					dao sam ga zvati u općinski ured radi onih pušaka; mislite li, da je došao?</p>
				<p>- Ne dvojim; on ga je probo - reče Saletti, gledajući mrko preda se.</p>
				<p>- Čekaju ga vješala, no ne samo njega, već i najamnika Marka Šabarića, komu nije
					ništa sveto, koji bi utopio svu gospodu u žlici vode. Gospodine, ono vam je
					prava hulja, lupež, da mu na svijetu para nema. E, skrhat će si doskora vrat!
					Umjesto da s nama u miru živi, brani ove skotove, ove naše kopače. Dobro, neka
					ga sada kopači od vješala izbave.</p>
				<p>- Umorstvo! Murelli, umorstvo!</p>
				<p>- Grabežno! Luka mi kazivaše putem, da su Alfreda orobili...</p>
				<p>- Jeste, sve su mu porobili, i lanac i uru.</p>
				<p>- I lisnicu s novcima... Tako... tako... možda koju stotinu...</p>
				<p>- Ne vjerujem.</p>
				<p>- Valjalo bi, da čim prije uhvatimo ono kopile, jer je kod njega sigurno ura, i
					lanac, a možda i novci.</p>
				<p>- Ta velim vam, da nije imao novca.</p>
				<p>- E, tko bi znao? Pa ako je i nekoliko forinti, zar nije dobro, da ih
					spasimo?</p>
				<p>- Poslao sam odmah Luku po vas, da ne zakasnimo. Odmah moramo javiti sudu i
					umoliti, da povjerenstvo dođe još danas u Lučicu. Žandari ne smiju manjkati.
					Murelli, napišite, što se je zbilo, pa pošaljite odmah izvješće u Volosko. To
					morate učiniti čim prije. Lupeži se neće nadati žandarima. Danas je nedjelja,
					kod suda je malo posla, pa mislim, da je povjerenstvo još danas popodne u
					Lučici. Murelli, učinite sve potajno, da nam ne umaknu. Uhvatit ćemo ih
					iznenada.</p>
				<p>- Sve ću vam učiniti po volji, no mislim, bit će najbolje, da ovdje, u vašoj kući
					izvješće napišem. Pošaljimo Luku k meni, da donese općinski pečat.</p>
				<p>- Izvješće može otići još prije dana u Volosko.</p>
				<p>- Dobro, gospodine! Nadam se najboljem uspjehu. Možda spasimo uru i lanac i
					novce.</p>
				<p>- To mi je deveta briga! Ono kopile, ono kopile mora na vješala.</p>
				<p>- Da, na vješala! Ja mislim, dobro bi bilo, da se nađu kod njega i ura i novci,
					jer bi to bio dokaz grabežna umorstva.</p>
				<p>- Tako je! Murelli, žurno!</p>
				<p>- No čujte, kako da se Alfredo nije branio?</p>
				<p>- Iz zasjede! Našli smo kraj njega na cesti nabijenu kuburu.</p>
				<p>- Nije valjda imao vremena da puca. Oh, nesreća, nesreća po Lučicu, da Alfreda
					više nema! Divan mladić, duša od čovjeka!</p>
				<p>Malo kasnije nastave Saletti i načelnik izvješće za sud. Još nije ni sunce
					ogranulo, kad Miro Tompić, općinski sluga, gurnu u njedra načelnikovo pismo.
					Miro se je križao u svakom potoku, skakutajući, brzajući i zaustavljajući se po
					cesti, što vodi iz Lučice u Volosko.</p>
			</div>
			<div type="chapter">
				<head>X.</head>
				<p>Pozlaćeni križ na crkvenom krovu, stari bršljan napolak porušenih zidina, što
					pašu Lučici, svi prozori mornarskih kuća na istočnoj strani gradića, sve se već
					sjaji i kupa u rumenoj sunčevoj svjetlosti. Sunce je planulo sjajno i
					veličanstveno iza modroga Velebita. Vesela je nedjelja. Iz dimnjaka se lijeno
					diže sivi dim, pa se povlači pocrnjenim krovovima, te se gubi i rasplinjuje u
					čistom i prozirnom jutarnjem zraku. Tiha Lučica probudila se već iz slatka sna.
					Na niskim ognjištima kipi već voda u lončičima za kavu; mornarske kćeri umivaju
					si pred kućama svježa lica i oble lakte; starci gledajući u prozore; mole
					jutarnju molitvu i opipavaju si brade, da se osvjedoče, jesu li se čisto i
					glatko obrijali, a mladi mornari trgaju najljepše kite sestrina bosiljka, kojima
					će izmamiti stidan osmijeh na rumene usne svojih ljuba, kad im zadjenu te kite
					na cvatuće grudi.</p>
				<p>Zvonar Franina tetura uskim, pomno pometenim gradskim uličicama, idući iz svoje
					kuće u zvonik, da pozove pobožni puk k prvoj sv. misi. Starac kašljuca, trpa
					šiljasti nos samljevenim duhanom, kiha i sam si nazdravlja: Zdravo, Frane!
					Ljudi, koji ga čuju, vele: Franina ide u zvonik. Zvonar susretnu putem nekoliko
					ljudi, koji mu kazuju, da se je u Lučici dogodilo nešto, na što ne bi nitko ni u
					snu pomislio. Kad sazna Frane, da su razbojnici ubili onoga mladoga gospodina s
					humka, zažmiri, povuče vrat u ramena, pa naglo napuni nozdrve duhanom. Zureći
					zapanjeno u ljude, kihnu, strese se i promrmlja: A, Bog ga pomiluj! Ja mu ne
					mogu pomoći!</p>
				<p>Ljuljajući se na iskrivljenim nogama, dolunja napokon u klanac, u uličicu, gdje
					je Šabarićeva kuća. Vrata su širom otvorena. Franina ispruži glavu, zaviri u
					kuhinju, pa pozdravivši Jelu i Mariju, nazove, im dobro jutro i izmuca:</p>
				<p>- E, je li kava gotova? Lijepo miriše po kuhinji! Popijte, popijte zdjelicu, ta i
					onako nemate ništa dobra na svijetu!... Dakle ubili su ga, ubili! Bit će tuđi
					ljudi. Što se sve po božjem svijetu ne klatari!</p>
				<p>- Frane, što to govorite? Ubili, ubili? - začudi se Jela.</p>
				<p>Frane kihnu.</p>
				<p>- Na zdravlje, Frane!</p>
				<p>- Bog daj, kumo Jele. Dakle vi ništa ne znate?</p>
				<p>- Sad se baš ustasmo. Što ćete, nedjelja je! - odvrati Jele.</p>
				<p>- E, nisam ni ja ništa znao; ma sad, ovamo dolje u klancu, rekoše mi ljudi. Kumo,
					prije bih vjerovao, past će do godine Božić na Veliki petak! Da, da, ako je
					istina, bit će tuđi ljudi.</p>
				<p>- Frane, tko da vas razumi?</p>
				<p>- Ma puče glas, da su razbojnici ubili Salettijeva sina.</p>
				<p>- Što mi to govorite - prekriži se Jele od čuda.</p>
				<p>Marija problijedi.</p>
				<p>- E, tako vele ljudi - hoće starac smičući ramenima.</p>
				<p>- Ma je li to istina? Oh, dragi, Bože, što moram čuti! Ubili, ubili!</p>
				<p>- Ako je istina, nema ga više! I onako imasmo od njega malo dobra! - umovaše
					Frane mahnuvši rukama.</p>
				<p>- Frane, nemojte tako; Bog će vas! Oh, neka mu se smiluje! Dosta mi je tuge
					zadao, dosta sam suza prolila - zalomi Jela.</p>
				<p>- Kad, gdje su ga ubili? - upita Marija bojažljivo.</p>
				<p>- Noćas, negdje iza kuće; no kad ću početi zvoniti? Kumo, Bog s vama! - pozdravi
					Frane i otetura dalje.</p>
				<p>Žene pođoše u sobu k bolesnom Antunu i kazivahu mu, što su čule od Franine. Stari
					Šabarić ne može da se prečudi. Kad se naklima glavom, glasno se pomoli za
					Alfredovu dušu.</p>
				<p>- Marko, jesi li se već probudio? - poviknu zatim Jela sinu, koji je spavao u
					drugoj sobi, kraj očeve.</p>
				<p>- Jesam. Što želiš? - odvrnu sin tiho.</p>
				<p>Jela i Marija uniđu u sobu, i stanu mu kazivati grdnu novost. Marko, podvivši si
					pod glavom ruke, gledaše u majčino lice mirno i sabrano.</p>
				<p>- Marko, svuda ima već zlotvora! I Franina veli, da ga nisu ubili naši ljudi -
					reče Jela.</p>
				<p>- Tko da to znade! Gle, tomu se glasu nisam nadao! - odvrnu mladić gledajući u
					strop.</p>
				<p>- Ti si valjda i noćas do kasna šetao; zar nisi čuo ni vike, ni pucanja? - upita
					sestra.</p>
				<p>- Nisam.</p>
				<p>- To su učinili putnici. Jao meni, velik to mora biti grijeh - šapnu Marija.</p>
				<p>- Da, da putnici - potvrdi Jela.</p>
				<p>- Moguće - slegnu Marko ramenima.</p>
				<p>Žene izađu iz sobe.</p>
				<p>Marko bijaše u licu vrlo blijed. On običavaše čitati i učiti do kasno doba noći,
					a da je izlazio na šetnju poslije učenja, tomu se nisu njegovi ni najmanje
					čudili. Svi mišljahu, da on izlazi iz kuće radi svježa noćna zraka da se malko
					od naporna učenja odmori.</p>
				<p>Marko leži nauznak. Velika sumornost pala mu je na krasno lice. Sve crte toga
					lica mirne su i spokojne.</p>
				<p>Oko mu se miče lagano, bez sjaja i života. Cijele noći nije o ničem mislio, nije
					htio misliti, nije htio da raskine crnu koprenu, kojom ga bješe sudbina obavila.
					Samo slika Elvire lebdi mu pred očima, no negdje daleko, u nedostiživim
					visinama. Čini mu se, da je propao u grdan bezdan: prizor prošle noći spušta se
					na nj kao težak i olovan pokrov onoga bezdana. U svojoj duši osjeća neizmjernu i
					pustu prazninu i čudi se onomu miru i hladnoći svojoj. Volio bi, da je nesretan,
					tužan i skršen od boli i jada. Ogledava se i promatra sličice po zidovima, a sve
					mu se pričinja novo i nepoznato. U grudima oćuti nešto, no samo na časak, a to
					nije ni bol, ni tuga, ni slast, ni radost. Lešina Alfredova pričinja mu se kao
					visok stup, obasjan tužnom mjesečinom. Taj stup diže se pred njegovim duhom i
					stoji na granici dosadanjega mu života. Kad prvi traci mladoga sunca u sobu
					sinuše, stanu se proti njegovoj volji raspredati čudnovate misli u izmučenim mu
					moždanima. Sav tečaj toga razmišljanja, toga snatrenja, spor je i zamršen.
					Elvira se pomalja u daljini, lice joj se blista, sva se pretvara u sunce, a on
					vidi, kako traci toga sunca prema njemu zrakom struje, kako se zaustavljaju na
					po puta, kako ne mogu da dopru do njega, da probiju mrak, što ga zaokružuje, da
					ga ogriju, da mu srce ožive. On zna, da mora biti nesretan, on zna, da jest
					nesretan, pa se ljuti, što mu je srce bešćutno i ledeno. Želio bi, blažen bi
					bio, kad bi ga morilo crno očajanje, kad bi mu tuga srce cijepala.</p>
				<p>Marko dohvati malenu knjigu, što ležaše na stoliću do postelje. Otvori knjižicu i
					uze čitati neumrle stihove, kojima nam pjesnik opisuje veličanstvenom grozotom
					muke i patnje jadne raje. Riječi, riječi, prazne riječi i ništa više! Marko
					prevrće listiće, no svud nerazumljivo, svud pusto, ništa ne nalazi odaziva u
					njegovom srcu. Sjeti se, da su mu toliko puta suze na oči navrnule čitajući one
					stihove, i pomisli na prošlost...</p>
				<p>Tužna slika razvi se pred njegovim duhom: sve goli krš te bijedan, potlačen i
					gladan narod. Marko pročita: »Hljeba, hljeba, gospodaru! Ne vidjesmo davno
					hljeba!« Uzdahnu teško, kao da mu je srce puklo, cijelo mu se biće uzdrma,
					knjižica mu pade iz ruke na prsa, a on, stisnuvši pesti, bolno izlanu:
					Elviro!...</p>
				<p>Sedam je sati. Pred crkvom se sakupilo mnogo puka. Jošte zvoni na misu. Svi
					razgovaraju o istoj stvari, o Alfredu. Jedni pripovijedaju, jedni pitaju, svi
					znaju nešto, svima se vidi na licu neka neizvjesna bojazan i briga. Žene se
					zaustavljaju sve putem, klimaju, lamaju rukama; starice uzdišu i slušaju mlađe.
					Djeca se miješaju među pukom, povlače se kroz hrpu mornara, bulje u njih
					zapanjeno i slušaju pomno svaku riječ. Dva Lučičana pripovijedaju, da je Alfredo
					bio pripit; da su ga vidjela dva noćna stražara, kad je išao kući kasno u noć.
					Pred crkvom među mornarima nalazi se i Mato Bartolić. Dan prije, u subotu,
					došavši sa svojom lađom s Rijeke u Jelenšćicu, bješe saznao, da je mladi
					gospodin Saletti bio napao u gori njegovu zaručnicu, te da ju je htio silomice
					osramotiti. Mati uskipjela krv u srcu, pa je stoga uranio nedjeljom i uputio se
					hladom u Lučicu, da se popita, da razvidi, što je na stvari, i da utješi svoju
					Mariju. Što se je pročulo i u Jelenšćici, da su Antonio i Joso mladom Salettiju
					puške oduzeli, nije nikakvo čudo, jer te dvije župe graniče, a zao glas se brzo
					prenese i raširi.</p>
				<p>Mato sluša Lučičane pred crkvom i snebiva se. Velik je tu žamor, no razabiru se
					riječi: - Tim bolje, oslobodili smo ga se, Bog ga je kaznio, i vrijeme je bilo,
					imat će djevojka mira, doskora će i stari protegnuti pete, čudo i pokor; Bog
					neka mu se smiluje...</p>
				<p>Među pukom šuljaju se i dva domaća omražena čovjeka, lukavo propitkujući ljude,
					no svako im odgovara, da ništa ne zna. Neki prijatelj Murellijev opazi Matu i
					odmah otklipsa na brežuljak, a kad se uvuče u kuću Salettijevu, upita ga
					načelnik:</p>
				<p>- Što se govori po gradu?</p>
				<p>- Ljudi svašta nagađaju i naklapaju.</p>
				<p>- A Marko i Antonio?</p>
				<p>- Nisam ih vidio, no Mato Bartolić bijaše malo prije pred crkvom.</p>
				<p>- Onaj trgovčić iz Jelenšćice?</p>
				<p>- Da; on je zaručnik Marije Šabarićeve.</p>
				<p>- Razumijem, razumijem! Pametno si uradio da si mi došao javiti, da je ovdje. Idi
					opet u grad i da se nisi vratio, dok ne saznaš štogod o onoj dvojici, Marku i
					Antoniju.</p>
				<p>Načelnik potraži staroga Salettija i javi mu, da je Mato u Lučici.</p>
				<p>- Tko je taj Mato? - upita stari plemić.</p>
				<p>- Jedan trgovac iz Jelenšćice, onaj, što mu se zimus lađa razbila.</p>
				<p>- Da se nije razbila, ne biste vi imali onoga zlatnoga križića.</p>
				<p>- Vama moram zahvaliti, jer da nije vaše preporuke... - nasmiješi se načelnik
					slatko i nakloni se.</p>
				<p>- No što je s tim trgovčićem?</p>
				<p>- On je zaručnik Markove sestre; mladić nagao i naprasit. Gospodine, poštenja mi,
					okladio bih se, da nije čist, da...</p>
				<p>- Mislite?</p>
				<p>- Bez dvojbe! Saznao je u Jelenšćici o onim puškama, pa došao noćas amo, da se
					osveti. Jest, ne može...</p>
				<p>- I na nj valja paziti! Svu trojicu ćemo okovati. Jedan je sigurno od njih. Jeste
					li što dočuli?</p>
				<p>- Ništa do sada.</p>
				<p>- No dobro bi bilo, da ih odmah uhvatimo.</p>
				<p>- To je vrlo teško! - smiješio se načelnik, ispričavajući se.</p>
				<p>- Zašto?</p>
				<p>- Tko da ih uhvati? Općinski sluga pošao je u Volosko, pa da je i ovdje, malo bi
					nam koristio. Lučičani ne bi dirnuli u Marka, da ih zakolješ; da sam car dođe,
					ne bi ga oni poslušali, da im naloži, neka ga svežu.</p>
				<p>- Nije dakle moguće?</p>
				<p>- Nije, gospodine! Valja da se ustrpimo, dok dođu žandari - slegnu načelnik
					ramenima.</p>
				<p>U crkvi kod prve mise vladaše velika tišina. Stari župnik čitaše tiše negoli
					obično; glas mu podrhtavaše, a kad bi se okrenuo prema puku, oko bi mu nestalno
					bludilo nad glavama Lučičana. Ljudima se pričinjaše, kao da se je nešto teška
					nad Lučicu sleglo; crne slutnje križahu se u njihovim dušama, svima bijaše teško
					pri srcu, a zlatne sunčane zrake veselo i bezbrižno dopirahu u crkvu, gdje se
					mirno sjahu po glavama, po šarenim haljinama, po bijelim zidovima i pa malenim
					žrtvenicima.</p>
				<p>Kad se misa svrši, pođe Mato Bartolić k Šabarićevima. Malena obitelj sakupila se
					u sobi oko postelje bolesnoga Antuna. Mato uljeze u sobu, a Marija obori
					stidljivo krasnu glavu.</p>
				<p>- Dobro jutro, ljudi! - pozdravi zaručnik.</p>
				<p>- Bog daj, Mato - odvrnuše mu.</p>
				<p>- Kako vam je, Antune?</p>
				<p>- Bolje, bolje - pohvali se stari mornar.</p>
				<p>- A jeste li čuli za čudo? - upita Jela.</p>
				<p>- Ma čuo sam! Zar je zbilja istina, što ljudi govore?</p>
				<p>- A što vam mi znamo? - reče Jela.</p>
				<p>- Kako si ti, gospodine Marko? A vi, Marijo?</p>
				<p>- Dobro! - odvrnuše brat i sestra u jedan mah.</p>
				<p>- Ma baš se presenetih, kad mi rekoše pred crkvom, da su onoga gospodina
					ubili.</p>
				<p>- Mato, kad ste došli u Lučicu? - upita ga Marko.</p>
				<p>- Malo prije negoli je na misu odzvonilo.</p>
				<p>- Crna nam je danas nedjelja osvanula! - glavinjaše Jela.</p>
				<p>- A zašto? - upita začuđeno Mato.</p>
				<p>- Ma ta nagla smrt! Ta otkad sam živa, nije se šta takva u Lučici dogodilo.</p>
				<p>- E, draga moja Jele, ne plaća Bog svake subote! Baš mi se srce rastužilo, kad
					sam dočuo da je pokojnik na Mariju u gori...</p>
				<p>- Antonio i Joso uzeli su im puške, njemu i Luki. Svršio je svoje dane, a Bog
					zna, kada ćemo i kako ćemo i mi naše. Ostavimo ga u miru! - reče Antun, dignuvši
					desnu ruku uvis i spustivši ju mrtvo na pokrivač.</p>
				<p>- Marijo, vi ste se sigurno naplakali? Zaboravite i oprostite mu - govoraše Mato,
					gledajući u njezine crne oči.</p>
				<p>- Što mi koristi plakati? - nasmiješi mu se djevojka tužno.</p>
				<p>- Čujte me, bit će bolje, da se porazgovaramo o drugim stvarima. Čovjek je
					poginuo, a svijet neće još rad toga propasti. Škoda je, kad pogine čovjek dobar
					i čestit, ili otac mnogobrojne djece, no ludo bi bilo, da za ovim žalimo.
					Lučičani su dosta pretrpjeli od one kuće; znamo, kakav mu je otac, a vjerujte,
					sin bi bio još gori - reče Marko, gledajući kroz prozor u more.</p>
				<p>- Sinko, pravo imaš. Umro je, bilo mu je tako suđeno; ta jedan ovako, drugi
					onako, ne znamo ni ure ni časa! - puhnu Jela.</p>
				<p>Antunu bilo okrenulo na bolje; Marko se ne bojaše više da bi mu otac umro. Mato i
					Šabarićevi ostanu duže vremena na okupu, razgovarajući o smrti Alfredovoj i
					nagađajući, tko da ga je usmrtio. Marija ne bijaše vesela kao obično; čudne
					misli smućivahu joj dušu svaki put, kad bi pogledala u mirne i spokojne crte
					bratova lica. Nešto nesnosna i neotkidljiva bješe se prihvatilo njezina srca,
					koje bi časomice stalo naglo tući, da se onda umiri i pritaji.</p>
				<p>Marija se bješe silno u gori preplašila, u onom dolcu, te od onoga časa osjećaše
					u sebi veliku promjenu. Teška i neprestana uzrujanost zavlada njezinim bićem;
					iznenada bi se trgnula, svakoga se štropota uplašila, noću pako ne mogaše mirno
					usnuti, a ružni ju sni mučiše.</p>
				<p>Jela pođe u kuhinju, da pripravi ručak, a Marko i Mato posjetiše trgovca Stipu.
					Male uličice u Lučici bijahu sve puste. Svijet se u kućama pozatvarao.</p>
				<p>- O, Mato, kako vam idu poslovi? Dobro jutro, Marko! Što rade drage u Beču? -
					šalio se Stipe, rukujući se s prihodnicima.</p>
				<p>Marko mu se nasmiješi i kimnu glavom.</p>
				<p>- Ah, dragi Stipe, kako se možeš danas smijati? - ukori Tonka sina.</p>
				<p>- A zašto da plačem? - hoće Stipe.</p>
				<p>- Opet će zlo na Lučicu! Tko bi znao, što znači ova smrt? - jadikovaše Tonka.</p>
				<p>- Stara, ne čavrljaj! Škoda, da ga nisu prije poslali pod lipu. Koliko se je
					boljih i poštenijih od njega u moru utopilo, kad su se mučili da si koju
					krajcaru za starost prigospodare i da si obitelj prehrane? A koliko ih palo
					nevinih u ratu? Što znaš ti, stara! Na hiljade, na hiljade! - svrši pjevajući
					stari Tomo, Stipin otac.</p>
				<p>- Ma da, briga Lučičane za onakve ljude! - potvrdi Stipe.</p>
				<p>- Tomo, stari smo, nema ni vama mnogo do groba! - našali se Marko prisiljeno.</p>
				<p>- Što! Stari! Čujte, pet takvih, kakvi ste vi, mogao bih baciti preko mora na
					otok Cres! Što, ja star? Tonka, pazi na meso! Ja, ja, pod lipu? Tra la la, tra
					la la... veseli se, zemljo Bosno ravna, eto tebi lipo...</p>
				<p>- Tomo, vi ćete pjevati i na smrtnoj postelji - prekinu ga Marko.</p>
				<p>Tonka klimaše slušajući svoga muža, koga se nije doimala svaka trica. Tomo bješe
					doživio koješta u svijetu, po moru i po kopnu.</p>
				<p>- Marko, molim vas - pozove trgovac mladića u svoju pisaću sobu.</p>
				<p>Kad bjehu sami, zatvori Stipe vrata i reče tiho:</p>
				<p>- Čujte me, prijatelju, umirite me!</p>
				<p>Marko ga pogleda u čudu.</p>
				<p>- Bojim se, da, vrlo se za vas bojim...</p>
				<p>- Vi se bojite?</p>
				<p>- Marko, umirite me! Vi znate, iskren sam vam prijatelj.</p>
				<p>- Što vam je Stipe?</p>
				<p>- Jučer, znate, pred poštom... Ja znam, da ste pošten čovjek; dajte mi vašu ruku
					i recite mi, da li štogod znate.</p>
				<p>- Ja da vam kažem!... Što da vam kažem?</p>
				<p>- Govorimo iskreno; znate li vi, tko je ubio Alfreda?</p>
				<p>- Tiho! - trgnu se Marko, obazrev se po sobi.</p>
				<p>- Ovdje smo sami, nitko nas ne čuje. Molim vas, zaklinjem vas, da mi srce
					umirite. Znate li vi, tko ga je ubio?</p>
				<p>- Ne znam zasigurno, ne bih mogao priseći no mislim...</p>
				<p>- Što mislite?</p>
				<p>- Antonio - šapnu Marko.</p>
				<p>- Antonio?</p>
				<p>- Da; barem tako nagađam.</p>
				<p>- No Alfreda su i porobili, kako čujem.</p>
				<p>- Ako je istina, porobili su ga njegove vlastite sluge.</p>
				<p>- Odakle vi to znate? Jeste li govorili s Antonijem? Gdje je Antonio?</p>
				<p>- Nisam ga vidio od jučer... Stipe, amo vašu desnicu! Znam da ćete šutjeti.</p>
				<p>Trgovac ga pogleda i položi desnicu na prsa, pa reče kao da je uvrijeđen:</p>
				<p>- Marko!</p>
				<p>- Poznate li?</p>
				<p>- Prijatelju, vi blijedite, vama nije dobro.</p>
				<p>- Nije ništa, da, ništa - odvrnu mladić, prošavši rukom preko čela.</p>
				<p>Trgovac se silno uzruja.</p>
				<p>- Poznate li Elviru?</p>
				<p>- Kako da ju ne poznam!</p>
				<p>- Dobro, evo znajte, ja ju... da, meni je mučno pri srcu...</p>
				<p>- Marko, sjednite, evo vam stolice, sjednite.</p>
				<p>- Ja ljubim, da, ljubim Elviru - šapnu i spusti glavu na naslon stolice.</p>
				<p>- Vi Elviru? Elviru?</p>
				<p>- Plemenita je duša. Da; već se dvije godine ljubimo... Često se s njom
					razgovaram u šumici iza kuće. Da ljubim Elviru, zna jedini Antonio. Jučer sam
					bio kod nje, Antonio je stražio na cesti, da me tko ne zateče...</p>
				<p>- Marko, što ja čujem!</p>
				<p>- Elvira je nesretna!</p>
				<p>- Umirite sebe i umirite mene.</p>
				<p>Marko mu ispripovijeda sve, što je znao i vidio. Stipe se čudio. Kad Marko svrši
					reče trgovac:</p>
				<p>- Vi ste dakle vidjeli sluge, kad se vraćahu kući?</p>
				<p>- Da, vidjeli smo ih, ja i Elvira.</p>
				<p>- Sad pojmim: Antonio ga je valjda ubio, a sluge su ga oplijenili. Marko, ne
					bojte se ništa.</p>
				<p>- Nemam razloga da se bojim, no izgubio sam zauvijek...</p>
				<p>- Što ste izgubili?</p>
				<p>- Elviru...</p>
				<p>- Vi dakle ne znate, gdje je Antonio?</p>
				<p>- Ne znam.</p>
				<p>- Oh, jadni moj Antonio, Bog bi znao, što će biti s njim? Eh, valja čekati,
					vidjet ćemo! Murelli je sigurno već javio sudu. No sad hajdemo, Marko, ne bojte
					se!</p>
				<p>- Rekoh vam, da nemam razloga. Stipe, molim vas! - opomenu Marko, metnuvši
					kažiprst na usta u znak, da šuti.</p>
				<p>- Ne budite dijete! - obrani se trgovac, podignuvši desno rame.</p>
				<p>Oko četiri sata popodne zaustave se dvije velike kočije na cesti pred Lučicom. Iz
					kočija izmota se više gospode. Svih je skupa šestorica. Lučičani se čude. Malo
					zatim uniđu gospoda u načelnikovu kuću. Murelli se klanja, skakutajući i slatko
					se smiješeći. Četvorica one gospode uljeznu u sobu, gdje je općinska pisarna.
					Bijahu to: sudac, dva liječnika i pisar. Pred sobom, na hodniku, stahu dva
					žandara. Načelnik ispripovijeda sucu sve, što se bješe dogodilo, no na svoj
					način. Kad ga sudac upita, da li sumnja na koga, odvrati mu: - Ja mislim, da su
					ga ubili Marko Šabarić, Mato Bartolić i Antonio Marola.</p>
				<p>Sudac ga nato upita, da li je njegova sumnja osnovana, a on mu reče, da je jedan
					od one trojice mora da je izveo onaj zločin, pa mu onda sve razjasni,
					pripovijedajući mu na svoj način o Mariji, o puškama i o svađi na cesti pred
					poštom. Murelli ponajviše navraćaše na Alfredovu novčarku.</p>
				<p>- Molim vas, gospodine načelniče, da mi kažete, gdje se nalaze ljudi, kojih mi
					spomenuste imena? - upita sudac.</p>
				<p>- Ovdje u Lučici. Imam nekoje vjerne ljude, koji su danas pazili na svaki njihov
					korak. Da, za jednoga ne znam, za Antonija Marolu. To vam je pravi lupež! U
					njega ćemo naći bez sumnje Alfredovu novčarku, Molim vas, gospodine suče, jeste
					li poznavali nesretnoga Alfreda Salettija?</p>
				<p>- Od vida.</p>
				<p>- Kad su ga ubili? - upita liječnik.</p>
				<p>- Noćas, gospodine doktore, noćas.</p>
				<p>- Ima li više rana na tijelu? - hoće opet liječnik.</p>
				<p>- Samo jednu, da, samo jednu. Vjerujte, gospodo, vjerujte mi, pokojnik bijaše
					duša od čovjeka, kao što mu je i rascviljeni otac. Ovaj jadni puk obožavaše ga
					do skrajnosti, ma kao svoga oca, kao svoga brata.</p>
				<p>- Gospodine načelniče, vi ste vrlo mekana srca - primjeti jedan liječnik
					zamišljeno.</p>
				<p>- Ma puca mi od boli, jer znam, koliko su Lučičani izgubili s ovom nesrećom. Ta
					pod nebom ne bijaše većega dobrotvora za...</p>
				<p>- Molim vas, dragi načelniče, gdje stanuju oni ljudi, u mjestu ili u okolici? -
					upadne mu sudac u besjedu.</p>
				<p>- U mjestu. Nadam se, da ćemo ih lako pohvatati.</p>
				<p>Sudac se zamisli, pa umoli načelnika, da pošalje općinskog slugu sa žandarima, da
					potraže ljude, na koje je pala sumnja. Žandari pođu sada k Šabarićevima, a
					sudac, liječnici i pisar k plemiću Salettiju.</p>
				<p>Dok se je to zbivalo u kući gospodina načelnika, razgovarao je Mato Bartolić s
					obitelju Antuna Šabarića. Vrijeme im je prolazilo dosta brzo, jer se je bilo
					dogodilo koješta u Lučici od ono doba, otkad su se bili rastali. Njihov
					prijateljski i srdačni razgovor nije zapinjao, no ipak nisu bili veseli onako,
					kao one nedjelje, kad je Mato djevojku isprosio. Vanredna spokojnost na Markovu
					licu zadavala im veliku brigu.</p>
				<p>Marija pogledavaše čas na brata, čas na zaručnika. Svaki joj osmijeh bijaše
					turoban i kao prisiljen. Jela, sjedeć na nisku stolčiću, uprla lakte o koljena i
					podbočila rukama glavu. Antun se u postelji pridigao.</p>
				<p>- Mato, ostanite još časak; ta nije ni sjenotok; vidim kroz prozor Cres. Ima još
					dva sata dana - govoraše Antun.</p>
				<p>- Neću još poći; pa kad sam već došao s prijateljima, hoću da se s njima i vratim
					- privoli Mato, koji bješe došao iz Jelenšćice s dvojicom seljaka.</p>
				<p>- Jeste li im rekli, da vam se oglase, kad svrše svoj posao? - upita Jela.</p>
				<p>- Jesam, draga Jele, jesam. Bit će oni kod Stipe; došli su, da mu ponude svoje
					vino.</p>
				<p>- Još nije kasno - osmjehnu se Marija sjetno i stidljivo.</p>
				<p>- U mene su dobre noge. Idem kao vjetar - pohvali se Mato. - Nut gle, Marko, što
					ste se to zamislili? Zar ste danas lijevom nogom ustali? Kad ste vi zle volje,
					ne možemo ni mi da budemo dobre. Koga si bijesa neprestano glavu razbijate? E,
					vi mi nećete zamjeriti; ne znam ja, što su te vaše debele knjige, već znam, što
					je veslo i jadro.</p>
				<p>- Ništa, dragi Mato! Vjerujte, ništa! - odvrnu Marko, izbjegavajući sestrinu
					pogledu.</p>
				<p>- Ma kamo se zabio onaj Antonio? Čitav dan nema ga kod kuće - čudila se Jela.</p>
				<p>- E, ribari. Ta nemoj se za nj brinuti! Zar ne znaš, kolik je čudak? - reče
					Marko.</p>
				<p>- Marko, bojim se... - počne Marija.</p>
				<p>- Ta šuti, molim te. Čega da se bojiš? - ukori je brat.</p>
				<p>- Tko je to unišao u kuhinju? - šapnu Jela i pogleda u lica, začuvši teške i
					nepoznate korake.</p>
				<p>Marko ustane naglo. Netko pokuca na vrata, koja se napola otvore. U sobu pruži
					glavu Miro Tompić, općinski sluga, i pogleda Matu i Marka. Ne izustivši ni
					slova, ustegnu glavu i reče nekomu u kuhinji: - Unutri su.</p>
				<p>Dva žandara s bodežem na puškama uniđu. U sobi svi protrnu, svi se skamene osim
					Marka, koji upita žandare:</p>
				<p>- Izvolite, gospodo?</p>
				<p>- Je li ovaj? - upita jedan žandar općinskog slugu.</p>
				<p>- Jest, taj i onaj drugi - odvrnu sluga, pokazavši dršćućom rukom na Matu.</p>
				<p>Žandari se pogledahu važno i kimnu jedan drugomu. Pristupivši svaki k jednomu od
					mladića, izvade u tren oka lance iz džepa i rekoše hladno:</p>
				<p>- Amo vaše ruke!</p>
				<p>- Oh, Bože! - vrisnu Marija i Jela.</p>
				<p>Bolesni Antun, spustivši glavu na uzglavlje, zastenje i onesvijesti se.</p>
				<p>- Što? - problijedi sada Marko.</p>
				<p>- Molim, nije nam do šale. Amo ruke! - otrese se žandar.</p>
				<p>- Želim znati, zašto hoćete, da mi okujete ruke? - upita Marko mirno.</p>
				<p>- To će vam kazati drugi ljudi; mi vršimo svoju službu! - zakriješti žandar.</p>
				<p>- Ako treba, idemo s vama, nije nužno, da nas vežete. Mi se drage volje
					pokoravamo; je l' te, Mato?</p>
				<p>- Da, mi se pokoravamo. Mi nismo lupeži, vi nas ne smijete svezati! - vikao je
					Mato.</p>
				<p>Marija uhvati ga za ruke, pa ga jecajući umoli:</p>
				<p>- Mato, poslušajte žandare; neka rade što ih volja. Vi ste nedužni kao i
					Marko.</p>
				<p>- Ne šalite se! Amo ruke! - zagrmi žandar.</p>
				<p>- Nemojte, ako ste kršteni! Nisu to razbojnici! To je moj sin, a ono je Mato!
					Ljudi, smilujte se siroti ženi! - moljaše Jela, cvileći i hvatajući za ruke
					žandare, koji je odrinuše od sebe.</p>
				<p>Jela si pokrije lice rukama, nasloni se na postelju i očajno zarida:</p>
				<p>- Antune! Antune! Oh, sramote! Jadne li mene!</p>
				<p>Antun ne odgovori. Žena, opazivši ga blijeda i onesviještena, prestravi se i
					ciknu:</p>
				<p>- Muža su mi ubili! Marijo, daj octa! Oh, crni dane!</p>
				<p>Žandari svežu mladiće i viknu:</p>
				<p>- Hajdmo!</p>
				<p>- Marko! Mato! Oh, Bože, što smo ti sagriješile - vriskahu žene, očajavajući i
					lamatajući rukama.</p>
				<p>- Majko, Marijo, umirite se! Doskora smo slobodni.</p>
				<p>- Ne plačite! Ja ne znam, zašto su me svezali - poviknu Mato, gledajući u
					Marijino prestravljeno lice.</p>
				<p>Žandari gurnu mladiće iz sobe. Marko promjeri ih sažaljivo i odsiječe:</p>
				<p>- Molim vas, da postupate s nama, kako se pristoji! Kako vidite, mi vam se
					pokoravamo.</p>
				<p>Za nekoliko časaka skamene se Lučičani, videći okovane mladiće. Kad su ih žandari
					gonili pred sobom kroz gradske uličice, čulo se sa sviju strana škripanje vrata
					i vratnica. Ljudi ispružavahu glave iz svojih kuća, nagibahu se na prozore i ne
					vjerovahu svojim očima. Nešto dječurlije iđaše šuteći za Matom i Markom i
					buljeći u one svijetle bodeže na puškama.</p>
				<p>Jela i Marija plačući i naricajući trle su Antuna i kvasile mu sljepoočice, da ga
					dozovu k svijesti. Sirote žene drhtahu cijelim tijelom od plača i boli.</p>
				<p>Stari Saletti šetao se naglim koracima po svojoj sobi. Oči su mu crvenije negoli
					obično. Lice mu se trza. U kući mu, prizemno, paraju liječnici lešinu sina.
					Starac se šeće, a Elvira sjedi na jednom divanu. Bijelim rupcem pritiskuje si
					oči. Prestala je plakati, no gospodska joj ramena dršću od tiha jecanja.</p>
				<p>- Elviro, ne žalosti me! Molim te, prestani s tim jecanjem... Ah, ne mogu više -
					uzdahnu Saletti i spusti se srvan u jedan naslonjač.</p>
				<p>- Oče, ti ne znaš, kako sam nesretna!... Jadni Alfredo!</p>
				<p>- Milo moje dijete; molim te, umiri se! Molim te; ja ne mogu gledati tvojih
					suza.</p>
				<p>Iza kratke šutnje nastavi Saletti: - No čudnovato! ne znam, što je to, da mi ne
					javljaju, da li su uhvatili žandari one lupeže. Naložio sam, da mi se odmah
					javi.</p>
				<p>On u riječi, a netko pokuca. Saletti na vrata i oštro poviknu:</p>
				<p>- Naprijed!</p>
				<p>Općinski sluga uniđe.</p>
				<p>- Stupi bliže!</p>
				<p>- Molim, molim...</p>
				<p>- No?</p>
				<p>- Dvojicu! - odvrati Miro i dignu uvis dva prsta lijeve ruke.</p>
				<p>- A treći?</p>
				<p>- Nema ga - šapnu Miro sada, te ispruživši desnu ruku, zavrti s njom u zraku.</p>
				<p>- Koje su uhvatili?</p>
				<p>- Matu Bartolića i Marka Šabarića iz Lučice. Žandari su ih doveli okovane
					gospodinu načelniku.</p>
				<p>Elvira bolno kriknu.</p>
				<p>- Idi! - zapovijedi Saletti slugi, a kad ovaj ode, priskoči k Elviri i upita ju
					zabrinuto:</p>
				<p>- Kćerko mila, što ti je? Dušo, ti sva dršćeš. Elviro, tebi je zlo!</p>
				<p>- Oče! - uzdahnu djevojka i pritisnu si srce rukom.</p>
				<p>- Elviro, dobra moja Elviro, govori, reci svom ocu, reci, što ti je?</p>
				<p>- On je...</p>
				<p>- Elviro!</p>
				<p>- On je nedužan... on je...</p>
				<p>- Tko je nedužan?</p>
				<p>- Oče!</p>
				<p>- Elviro! Govori!</p>
				<p>- Smiluj mi se, ubij me... on je nedužan...</p>
				<p>- Kćerko, ja te ne razumijem! - izlanu otac prestrašeno, pa ispustivši joj ruke;
					ustane i udalji se od nje dva, tri koraka.</p>
				<p>- Oče, smiluj mi se! - uzdahnu djevojka i pade na jedno koljeno, a na drugo
					spusti glavu.</p>
				<p>- Elviro, ne muči me! Govori!</p>
				<p>- On je nedužan, ja se s njim razgovarah, on vam je javio, da Alfredo u krvi
					leži...</p>
				<p>- Što! S kim si se razgovarala?</p>
				<p>- Marko Šabarić je nedužan. Oče, zapovijedi, da ga oslobode. Ja ga...</p>
				<p>- Elviro!</p>
				<p>- Ja ga ljubim...</p>
				<p>- Gromovi nebeski pucajte, evo vam moje glave! - riknu Saletti.</p>
				<p>- Milost, milost! On je nedužan! Ubijte mene!</p>
				<p>- Nesretnice! Ti si mi pogazila srce.</p>
				<p>- Ja ga ljubim... On je plemenit, on je dobar... Razgovarasmo se u šumici,
					kad...</p>
				<p>- Govori, jadni stvore!</p>
				<p>- Da, razgovarasmo se i začusmo trku s ceste... Ja ne znam, tko je Alfreda...</p>
				<p>- Nosi mi se ispred očiju, besramnice! Ti moja kći, ti moja Elvira? Ne... ne!</p>
				<p>- Oče, milost! Milost!</p>
				<p>- Još jednu riječ, pa si mrtva! Ti braniš onog lupeža, onoga skota? Ti... ti,
					moja kći!</p>
				<p>Elvira naglo ustane i osovi se. Gledajući neustrašivo u oca, izusti:</p>
				<p>- On nije ni lupež, ni skot. Marko mi je sve, što imam najmilijega na svijetu.
					Oče, ljubim ga, otkad ga poznam, ljubim ga iz dna svoje duše. Za svjetske
					predstave malo se staram. Njegova il ničija! Marko je nedužan! Oče, Bog je nad
					svima, nemoj si ogriješiti duše.</p>
				<p>Saletti uhvati se objema rukama za sijede kose i izađe iz sobe uzdišući: - Moja
					kći! Moja Elvira!</p>
				<p>* * *</p>
				<p>Djevojka, gledajući za njim, zamisli se na časak. Licem joj nešto sijevnu,
					zadrhta i potrči u svoju sobu. Omotavši si glavu velikom koprenom, ogrnu se
					šalom i izađe iz kuće. Naglo idući kroz šumicu jednom samotnom stazom uputi se u
					Lučicu. Župnik don Jure Ratković bijaše joj duhovnim ocem. Ona ga je silno
					ljubila i štovala. Vidjevši, da joj se ne bi otac smilovao, odmah bješe
					pomislila na dobroga župnika, jer je bila uvjerena, da joj on može pomoći dobrim
					savjetom. Kad je prelazila Lučicom, ljudi je u čudu gledahu sažaljujući je, jer
					bijaše vrlo obljubljena među pukom radi dobra i milosrdna srca. Elvira dođe pred
					župnički stan i tu nađe zvonara Franinu. Starac turio je cijelu lijevu ruku u
					jednu dugačku župnikovu čizmu, pa uprijevši ju o nizak zid, lijeno je vukao po
					njoj četku, duhajući svaki čas u kožu, da mu bude što sjajnija. Opazivši Elviru
					izvuče ruku iz čizme, pogladi si nos hrptom te ruke, pa ispruživši vrat
					promumlja:</p>
				<p>- Gospodina nema doma.</p>
				<p>- Kamo je otišao?</p>
				<p>- K Šabarićevima, da ih utješi. Ja sam mu govorio, da ne ide, no on me nikad ne
					posluša. Žene uvijek plaču.</p>
				<p>- Gdje je kuća Šabarićeva? - upita Elvira posve tiho.</p>
				<p>- A? Glasnije! - opomenu nagluhi zvonar, zaokruživši rukom uho.</p>
				<p>- Gdje stanuju Šabarićevi? - ponovi Elvira glasnije.</p>
				<p>- Gle, mišljah, da ste iz Lučice, kći onoga gospodina na brežuljku; posve ste joj
					slični!</p>
				<p>- Da, iz Lučice sam; da, kći Salettijeva.</p>
				<p>- Ma to i ja velim! Naravno da jeste! E, poznam vas dobro! Svaki put, kad
					istresem crne krajcare iz škrabice na klupu u sakristiji, odmah znam, da su vaši
					bili oni bijeli, one šestice. E, e! Milostinja, elemozina! Najveća zadužbina! Pa
					kako, da ne znate vi, gdje je Šabarićeva kuća?</p>
				<p>Elvira porumeni pod crnom koprenom.</p>
				<p>- Počekajte malko, pokazat ću vam ja - ponudi se zvonar i odnese čizme u
					kuću.</p>
				<p>- Je l' daleko kuća? - upita Elvira, kad se otputiše.</p>
				<p>- Ovdje gore. Ma što da bude daleko u Lučici? Ja sam vidio u Maršiji trg, na
					kojem bi mogle plesati tri naše Lučice! E, e, kad je to bilo! Čekaj, Frane,
					čekaj! Da, pedeset godina ima tomu. Šabarićevi dobri su ljudi, mirni ljudi. Jela
					vrijedi zlata, no škoda da nije Marko pop. Ni vašem ocu nije dobro kao gospodinu
					plovanu. Da, ni vašem ocu! Ma vidite mene, ja nisam ni kapelan, pa što bi mi
					manjkalo, da su mi noge u redu? Krajcarić kaplje ipak za krajcarićem, a napokon
					nakapa i do forinte! Škoda, vječna škoda za Marka! Dakle i vi... i vi idete ih
					tješiti? Vidjet ćete samo suze i plač. Jadni ljudi! Ma nečastivi ne bi se
					izmislio! Sad je žandarima na um palo, da je Marko ubio vašega brata! Oprosti im
					Bože! E, ljudi su gotovo pomahnitali. Tako je, kad im se ruka nikada ne dotakne
					blagoslovljene vode. E, e, govorit ću ja sa starim Tomom; kazat će on meni, kako
					je došlo do te pometnje. Zar ne poznate Tome? Dobar čovjek! No vi... vi ne
					pijete rakije, onako u zimi jednu čašicu, znate, kad čovjek legne u postelju.
					Da, žao mi je, da se je to u vašoj kući pripetilo. Neka se Bog smiluje duši
					vašega brata, no da rečem istinu, nije baš živio po božjim zakonima. E, i ja sam
					bio mlad, ali pačati se, dirati u poštene djevojke! A, evo nas, gledajte tamo
					ona vrata, da, ono su Šabarićevi.</p>
				<p>Elvira zahvali zvonaru pa koraknuv još nekoliko puta, stupi na prag skromne
					mornarske kuće. Tu popostane malko, a onda uzdahnuvši uniđe u kuhinju. Pokuca i
					začu dva, tri glasa: Naprijed! - no osta kao okamenjena pred vratima sobe. Sad
					otvori Stipe iznutra. Svi se presenete, videći na pragu krasnu bijelu
					djevojku.</p>
				<p>- Gospođice! - povikne radosno župnik, pa došavši k njoj uzme ju za ruke i povede
					do jedne stolice. Elvira sjedne i pokrije si rukama lice. U sobi nasta tišina.
					Stari Šabarić bješe se već osvijestio. Bijahu tu župnik, Stipe, Jela i Marija.
					Žene bijahu zaplakane. Soba se punila ljupkim sutonom. Marija gledaše bijele
					Elvirine ruke. Župnikovo se lice razvedrilo.</p>
				<p>- Gospođice Elviro, vi sami trebate melema utjehe, a ja vidim, da ste došli amo,
					da druge tješite. Dobra gospođice, milinom u srcu pozdravljam vas u ovoj tužnoj
					i čednoj mornarskoj kućici. U sretan čas nam došli! Budite ovim dobrim ljudima
					anđeo utješitelj, budite im osvitak sreće i božjega blagoslova! Govorite, draga
					gospođice, ublažite bol ovoj rascviljenoj obitelji...</p>
				<p>Elvira jecaše tiho...</p>
				<p>Njezina tajna i sveta ljubav bila je poznata župniku.</p>
				<p>- Gospođice, umirite se, uzdajte se u Boga, vi znate, kako je on dobar.</p>
				<p>- Gospodine župniče, pomozite mi jadnoj! Recite mi, što da učinim...</p>
				<p>Jela ju gledaše zapanjeno i bojažljivo.</p>
				<p>- Gospođice, ja vas slušam i nadam se, da ću vam pomoći savjetom - izusti župnik
					utješljivo i primi ju za vruće ruke.</p>
				<p>- On je nedužan, on je sa mnom govorio, kad su mi brata...</p>
				<p>- O, hvala ti, dobri Bože! - uskliknu župnik radosno, te podignu ruke i oči prema
					nebu. - Jelo, Antune, Marijo, umirite se! Marko je slobodan!</p>
				<p>- Marko! - drhtnu tri glasa.</p>
				<p>- Da, on je sa mnom govorio, kad mi je poginuo nesretni Alfredo.</p>
				<p>- S vama! S njom! - začuše se opet tri glasa.</p>
				<p>- Ne znate li, tko je počinio zločin? - upita Stipe.</p>
				<p>- Ne znam - šapnu Elvira.</p>
				<p>- Za Matu Bartolića znate da nije? - hoće opet Stipe.</p>
				<p>- Za Matu?... Tko je to?... Da, znam, znam, ne vjerujem - odvrnu Elvira i milo
					pogleda Mariju suznim očima.</p>
				<p>Marija primi Elviru za ruke, sagnu se nad nju i zajeca:</p>
				<p>- Oh, draga gospođice, vi ste naš anđeo! Govorite, vi znate, zar ne, da znate, da
					je moj Mato, nedužan? Recite mi, da će ga pustiti žandari...</p>
				<p>- Draga djevojko!... Marijo, vidite, ja poznam vaše ime... Da, mnogo sam puta
					radi vas plakala!... Marijo, umirite se, vaš je Mato sigurno nedužan. Ne bojte
					se, dušo moja!</p>
				<p>- Znala sam, da ste dobri! - uzdahnu Marija, htjede pred nju kleknuti, no ona ju
					ogrli, veleć dršćućim glasom: - Amo, Marijo, amo, na moje grudi!</p>
				<p>Stipe si otare suze.</p>
				<p>Djevojke dulje vremena ostanu u naručju jedna drugoj. Jela kao da je onijemjela.
					Župnik gledaše blagim pogledom u one dvije krasne glave, što se nježno dodirahu.
					Njegove usne šaputahu svete riječi, dozivajući nebeski blagoslov na one
					glavice...</p>
				<p>Elvira obuhvati objeručke Marijinu glavu, izvinu ju natrag, pa zagledavši joj se
					bolno i zanosno u lice, tiho šapnu:</p>
				<p>- Marijo, koliko si slična bratu!</p>
				<p>Taj Elvirin pogled bijaše trajan, pun tuge i miline. Njena krasna duša zrcalila
					se u tom trenu u dubokom joj, sjajnom i vlažnom oku. Njezin glas bijaše drhtaj,
					srh cijeloga bića njezina; svaki je zvuk imao u sebi nešto topla i ranjena, kao
					da je za svako slovo morala puknuti i zazujiti jedna žilica njezina srca, živac
					njezinoga dražesnoga tijela. Licem Elvirinim bješe preletjelo nešto nadzemna,
					sva se bješe preobrazila i u onom zanosu poljubila Mariju usred usta. Marija
					stojaše pred njom presenećena, zatravljena i uznesena. Onaj vrući, vlažni i
					trajni dodir cjelova bješe ju uništio, srvao i opojio.</p>
				<p>Elvira opet utonu u Marijine oči. Trgnuvši se, izlanu:</p>
				<p>- Marijo, i tvoj brat ima takve oči! Da, u takvoj zjenici otvorio se je raj mojoj
					duši! Oh, mila djevojko, znaš li ti, što je ljubav? Peče li tebe u srcu? Sapinju
					li se tvoje grudi? Čuj, dušo, jučer, noćas; krasna je bila noć, nebo bilo se
					osulo sjajnim zvijezdama... Marijo, zar se ti nikad s njima ne razgovaraš?
					Nemoj, dušo, varav je njihov sjaj, daleko su one, ne čuju hlapat našega srca, ne
					znadu, što je ljubav... Krasna je bila noć, mjesečina bajna bila planula,
					drhtala je zrakom sjajna joj svjetlost, ja sam bila na prozoru, i moje je srce
					drhtalo. Kad dođe tvoj brat... Oh bijedne li mene! Ja idem, on je okovan, idem,
					sudac će mi vjerovati... da, on, Marko me je cjelivao...</p>
				<p>- Gospođice, ne valja čekati. Marko je... - prestane župnik, jer se naglo
					otvoriše vrata.</p>
				<p>- Antonio! - uskliknu svi.</p>
				<p>- Gdje je Marko? - upita hladno.</p>
				<p>- Kod Murellija, u lancima! - odvrati Stipe.</p>
				<p>- On je nedužan. Alfreda ubio sam ja. Hajdmo, da me vješaju.</p>
				<p>- Da!</p>
				<p>- Gdje si bio cio dan? - upita ga Stipe.</p>
				<p>- Kod Martina Kožulića. Josu poslasmo u Lučicu. Kad je vidio, da su žandari
					uhvatili Marka i Matu, dotrčao je kući, da mi to javi. Evo me! Neću da idu drugi
					za mene na vješala. Ja sam nahod - svrši hrapavim glasom.</p>
				<p>Oči mu neprestano sijevahu. Pogledavši u Mariju smrče mu se čelo.</p>
				<p>- Jadni Antonio, što si učinio! - reče mu župnik.</p>
				<p>- Branio sam se. Ja sam nahod, kopile, mulac. Na vješala!</p>
				<p>- Antonio! - šapnu Marija.</p>
				<p>Antonio zadrhta na njezin glas, pogleda ju i trže se korak natrag, kao prestrašen
					lav.</p>
				<p>- Hajdmo! - šapnu Elvira.</p>
				<p>- Hajdmo! Marko je nevin! Hajdmo, da Marija ne plače... - izusti Antonio utrnulim
					glasom.</p>
				<p>Antonio uhvati Elviru za ruke i povuče ju za sobom. Djevojka stupiv na prag,
					okrenu se, svrnu pogledom po sobi, mahnu rukom Mariji, Jeli i bolesnom Antunu,
					te iščeznu. Jela gledaše preplašeno za njom. Ona htjede nešto reći, no riječi
					joj zapeše u grlu, nabiše se u njemu.</p>
				<p>Župnik i Stipe pozdraviše Šabarićeve, pa se i oni upute k načelniku. Putem stignu
					Elviru i Antonija.</p>
				<p>Dok se je to u Lučici događalo, bješe povjerenstvo obavilo svoj neugodan posao u
					Salettijevoj kući. Liječnici revno pregledaše Alfredovu lešinu. Razgledavši
					mjesto, gdje se bješe ubojstvo zbilo, pa ispitavši i ono i ovo, sve metnuše pod
					pero. Kad se povratiše u gradić, već se je mrak hvatao.</p>
				<p>Sudac se nemalo začudi, a tako i liječnici, kad opaziše Marka Šabarića, koji
					čekaše na njih u hodniku pred općinskom pisarnom, sjedeći među žandarima s
					nesretnim zaručnikom svoje sestre.</p>
				<p>Gospoda i Marko hladno se pozdrave, kimnuvši glavom. Sudac uniđe u pisarnu i
					odmah se lati posla. Mato dođe slučajno prvo na red. Sudac uze ga ispitivati, a
					malo zatim začu poznate glasove s hodnika.</p>
				<p>Elvira, župnik, Stipe i Antonio bijahu banuli u načelnikovu kuću. Djevojka
					pritrči k mladiću i ranjeno uzdahnuvši: - Marko! - baci mu se u naručaj i ogrli
					ga. Žandari se pogledaše u čudu. Sudac otvori vrata, te opazivši župnika i
					Stipu, porukova se s njima, gledajući djevojku i govoreći:</p>
				<p>- Da ste mi zdravo, gospodo! Kako Bog pomaže, gospodine župniče? A vi Stipe, kako
					ste?</p>
				<p>- Borme zlo! - odvrnu trgovac.</p>
				<p>- Nesreća, nesreća! - kimnu župnik.</p>
				<p>- Nije ni prva ni zadnja! - odvrati sudac gladeć si veliku bradu.</p>
				<p>- Gospodine suče, u Lučici šta takva! - reče župnik.</p>
				<p>- Čija je ovo gospođica? - upita sudac tiho.</p>
				<p>- Kći Salettijeva.</p>
				<p>- Tako!</p>
				<p>- Ljubav... plemenita srca... - uzdahnu župnik.</p>
				<p>- Smijem li u pisarnu? Valja svakako, da s vama govorimo! - izusti Stipe
					značajno.</p>
				<p>- Izvolite, gospodo, izvolite... Eej, kako je, dragi Stipe? - upita sudac
					ponovno, kad uljeze u sobu, potepavši ga prijateljski po ramenu.</p>
				<p>Načelnik, videć to tapanje, lecnu se; pričini mu se, da sudac ne tapa trgovca po
					ramenu, nego da njega ćuška.</p>
				<p>- Kako rekoh, zlo! Gospodine, dozvolite, da vas prekinem u vašem poslu, ta što da
					uzalud tratite vrijeme! Sve ćemo vam razjasniti i na najbržu ruku. Da, gospodine
					suče, ta nesreća, ta nagla smrt, to vam nije za nas knjiga sa devet pečata. Zar
					ne da je tako, dragi gospodine župniče?</p>
				<p>- Da, tako je - potvrdi župnik.</p>
				<p>- Govorite; slušam - kimnu sudac.</p>
				<p>Župnik i Stipe opaze sada Murellija, koji je pisao u jednom kutu sobe. Načelnik
					nakloni im se i nasmiješi, a oni stanu pripovijedati sucu, sve što su znali o
					Alfredovu ubojstvu.</p>
				<p>Sudac umoli djevojku, da uniđe. Elvira mu ispripovijeda sve, kako je bilo i sjede
					do župnika. Mato se pozove na svjedoke, na ona dva čovjeka iz Jelenšćice,
					veleći, da je on s njima otišao iz Jelenšćice oko pete ure ujutro. Oni seljaci
					čekahu na Matu pred načelnikovom kućom, pa kad stupiše pred suca, izjaviše, da
					je Mato istinu govorio.</p>
				<p>Kad je došao red na Marka, ne zataji ni jedne okolnosti, već otkrije i opiše
					cijeli događaj, baš sve, što je znao, golu istinu.</p>
				<p>U sobu stupi Antonio. Svi se ganu. Sudac ga upita:</p>
				<p>- Kako vas zovu?</p>
				<p>- Kopile.</p>
				<p>Sudac se trže, te pogledavši Stipu i župnika, ponovi:</p>
				<p>- Vaše ime pitam? Kako se zovete?</p>
				<p>- U Lučici Antonio Marola, u nebu Antonio Saletti.</p>
				<p>Svi se osupnu i presenete. Elvira usta naglo i opet spusti se na stolicu. Glava
					joj klonu na grudi.</p>
				<p>- Otkle ste rodom?</p>
				<p>- Iz Lučice.</p>
				<p>- Iz Lučice? - ponovi više glasova tiho i začuđeno.</p>
				<p>Antonio mrko gledaše sucu u oči. U jednom kutu sobe drhtaše prestravljeni
					Murelli.</p>
				<p>- Jeste li oženjen?</p>
				<p>- Mulci ne imaju poroda.</p>
				<p>- Antonio! - ukori ga župnik.</p>
				<p>- Vi dakle priznajete, da ste prošle noći ubili Alfreda Salettija?</p>
				<p>- Da, ubio sam ga nožem.</p>
				<p>- Zašto ste ga ubili?</p>
				<p>Antonio stupi k Elviri, položi joj ruku na rame i muklo i hrapavo izusti:</p>
				<p>- Čujte, ako govorim, sve će se saznati...</p>
				<p>Elvira podignu glavu i šapnu:</p>
				<p>- Kažite sve...</p>
				<p>- Da, sve... - ponovi Marko.</p>
				<p>Antonio ispripovijeda hladnim glasom sve, što je znao; kako je čuo razgovore
					Alfreda sa slugama, kako je nosio listove Elviri, i kako je Alfredo na nj htio
					pucati. Njegove riječi bijahu izražene silnom i neodoljivom moći istine.</p>
				<p>- Vi rekoste, da ste ga proboli, pa da se niste na nj ni osvrnuli, nego da ste
					odmah otišli k nekom mornaru; no niste li vi uzeli lanac, uru i novčarku onomu,
					koga ste ubili?</p>
				<p>U kutu sobe ganu se nešto - Murelli.</p>
				<p>- Nisam.</p>
				<p>- Što mislite, tko ga je orobio?</p>
				<p>- Valjda sluge. Oni su sigurno vidjeli, kad sam ga probo.</p>
				<p>Sudac pogleda župnika i Stipu i kimnu im više puta, kao da će reći: Da, da, stvar
					je posve jasna.</p>
				<p>- Gdje je gospodin načelnik? - upita jedan liječnik.</p>
				<p>- Izvolite, izvolite? - odvrati Murelli, približivši se smiješeći.</p>
				<p>- Načelniče dragi, kako nam ono kazivaste, kako nam pripovijedaste o tom
					ubijstvu, kad stupismo u vašu kuću? - hoće liječnik s posmijehom.</p>
				<p>- Molim, molim... - nakloni se načelnik nekoliko puta.</p>
				<p>Sudac ga promjeri prezirnim pogledom te mu reče:</p>
				<p>- Govorit ćemo sutra! Sad shvaćam vaše izvješće.</p>
				<p>- Molim, gospodine suče, pisao sam, kako mišljah, da je najbolje - ispričavao se
					načelnik ponizno.</p>
				<p>Stipe se od gnjeva sve vrtio na stolici. Krv bješe u njemu uskipjela. On se silio
					i silio, da priguši svoj bijes, a kad provali oluja, upre oči u načelnika i
					navali na nj:</p>
				<p>- Huljo! Ništarijo!</p>
				<p>Načelnik osmjehnuvši se najprije, protrnu i odvrati:</p>
				<p>- Molim vas, vi ste u mojoj kući!</p>
				<p>- Nije istina! Ovo je općinska pisarna! - suzbi ga Stipe.</p>
				<p>- Molim, gospodo, molim! - primetnu sudac pomirljivo.</p>
				<p>Kad se Stipe utiša, počne kazivati o kočijašu Lovri, kako je kod njega promijenio
					stotinjaču, te o cijelom onom prizoru, zbivšem se u dućanu.</p>
				<p>Sudac naloži žandarima, da uhvate Luku i Lovru. Miro Tompić odvede žandare na
					Salettijev humak. Za pol sata eto ti u pisarnu okovanih slugu. Blijedi su,
					prestrašeni, dršću. Sudac ih promjeri očima i nasmiješi se ostalima. Opet
					ispitivanje. Sluge sve poriču, taje, koprcaju se, pletu, protuslove si, znoje
					se. Vrata se otvore. U sobi osvanu stari Saletti. Ne videći Elvire kod kuće i
					sjetivši se jadu, odmah se bješe uputio u Lučicu. Bijesan je stari plemić; sav
					dršće, oči su mu krvlju zalivene, lice mu je tamno, ožareno, guste obrve
					stisnute nad velikim nosom. Sve su oči u nj uprte. Antonio probada ga svojim
					pogledom. Elvira se strese.</p>
				<p>- Nesretnice, ubila si me! - ruknu Saletti, spopav se za glavu.</p>
				<p>- Ne huli Boga! - istisnu Antonio muklo.</p>
				<p>- Šuti, kopile! - zakriješta plemić.</p>
				<p>- Bogomrski čovječe, ne bi mene na svijetu bilo, da nisi prisilio na grijeh moju
					pokojnu majku, ženu mornara Martina Kožulića! Da, grešni starče, ti, ti si mi
					dao ovaj jadni život! - Svi se skamene. Elvira grozničavo zadrhta i protrnu.
					Marko stupi k njoj. Djevojka klonu mu u naručaj, a on lagano spusti ju u jednu
					stolicu. Stari plemić stajaše na svom mjestu prestravljen, ukočen i kao prikovan
					o pod. Antonio koraknu pognuto k Elviri, kleknu pred nju, upre velike i sjajne
					oči u njeno blijedo i tužno lice, pa izusti tronuto i zanosno:</p>
				<p>- Krasna i dobra djevojko! Vi ste tako slična onoj slici svete Marije, koja je na
					velikom oltaru u našoj crkvi... Molite ju, da me sačuva od grijeha!</p>
				<p>Antonijeva kuštrava glava klonu na Elvirina koljena...</p>
				<p>Elvira položi svoje bijele ruke na njegovo tjeme. Ružičasti nokti i nekoji punani
					prsti sakriju se u vrane, bujne i rude mu kose. Osjećajući dodir kose i toplinu
					te nevoljne glave, uzdahnu Elvira:</p>
				<p>- Antonio, molit ću se...</p>
				<p>Srca sviju tiho biju, svi su ganuti, više očiju suzi. Načelnik iz kuta sobe
					zablenuo se u ljude. Antonio kleči pred Elvirom. Sunce preplanulo je njegov jaki
					vrat, na širokim leđima po crvenoj košulji sve je zakrpa do zakrpe; stare modre
					hlače zasukane su do čvrsta debela lista, a bose mu noge na više mjesta ogreble
					su se po kamenitim stazama i lominama.</p>
				<p>Tišinu u sobi prekinu ruk plemića. Stari Saletti, uzdrmav se i stresav se kao u
					srce ranjen lav, skoči k Elviri, uhvati ju za ruke, podignu je, bijesno vičuć: -
					Ovo kopile laže, laže! - povuče ju za sobom, otvori vrata i naglo iščezne.</p>
				<p>- Moj otac! - uzdahnu Antonio očajno...</p>
				<p>Kad kazivaše zatim, što bješe saznao od Martina Kožulića, svi se u sobi zgražahu.
					Jošte iste večeri budu pušteni na slobodu Marko i Mato. Župnik i Stipe jamčili
					su za njih svojim imetkom i životom, no toga nije trebalo, jer je sucu bilo sve
					jasno kao na dlanu.</p>
				<p>Slijedećega dana budu preslušani Martin Kožulić i sin mu Joso kao svjedoci, no
					samo u stvari Alfredova ubojstva. Obojica iskažu, kako je Antonio k njima došao
					i kako im je ispovjedio, da je plemića ubio. Pri premetačini našla se novčarka u
					jednoj Salettijevoj staji, a lanac i ura u kočijaševoj sobi. U novčarki bilo je
					nešto preko pet stotina forinti. Načelnik Murelli, koji bijaše prisutan
					premetačini, kao i stari Saletti, videć novac poviknu u naglosti i
					nesmotreno:</p>
				<p>- Ovo su moji novci!</p>
				<p>- Kako to? - začudi se Saletti.</p>
				<p>- Da, moji novci... - uzbuni se načelnik.</p>
				<p>- Vaši novci?... Govorite!</p>
				<p>- Prekjučer, u subotu, posudio sam Alfredu pet stotina...</p>
				<p>- Vi ste Alfredu posudili novaca? Ne vjerujem!</p>
				<p>- Molim vas, dragi gospodine Saletti, nemojte se ljutiti, znate, mlad čovjek,
					htio je siromah u Pariz... Nemojte se ljutiti, toliko me je molio. Pokazat ću
					vam njegovu... - zapne Murelli.</p>
				<p>- Što ćete mi pokazati?</p>
				<p>- Njegovu ob... obveznicu - nasmiješi se, načelnik gledajući u zemlju.</p>
				<p>Opet bruke i sramote po Murellija. Saletti veli: - Neću da platim! - A jadni
					načelnik pokaže obveznice Alfredove. Plemić ne da ni novčića, nego grdi i psuje
					lihvara i grozi mu se, da će ga tužiti. Murelli da poludi! Ima još popare!
					Sudac, razgovarajuć se s trgovcem Stipom i župnikom, navrnu riječ i na onaj
					brodolom pod Lučicom, i na Murellijev križić. Kad začu da nije bilo Murellija u
					Lučici, kad se je razbila lađa, što će sudac, nego da se čudi? Sudac veli: -
					Prijevara, zavedenje viših vlasti! Stat ću ja na rep toj lisici!</p>
				<p>Murelli gotovo pomahnitao i pobjesnio. Anastazija čupa si kose, te vičući i
					grozeći se mužu, da će se utopiti, da će od jada skočiti u more, razblažuje mu
					time donekle bol i čemer i oslađuje mu gorke časove. Ida plače, grdi roditelje!
					ćuške, ćuške i ćuške. A Lučica grohotom se smije.</p>
				<p>U ponedjeljak po podne sakupi se mnogo svijeta na cesti pred Lučicom. Gospoda
					članovi povjerenstva izrukuju se s plovanom i Stipom, pa sjednu u svoje kočije.
					Ljudi ne gledaju toliko na kočije i konje, koliko u jedan dosta odaljeni brijeg,
					na čijem se boku uvija carska cesta.</p>
				<p>- Eno ih opet! - viču djeca. - Vidite, kako se sjaju na puškama oni dugi noževi!
					Da, ono su, pet ih ima; dva žandara a pred njima sluge i Antonio. Do noći će
					doći u Volosko; idu brzo. Gle, sad će opet zamaknuti u potok. Siromah Antonio!
					Meni je rekao otac, da ga neće vješati, jer da se je branio, kad je ubio onoga
					gospodina. Ja sam vidio krv na cesti; još se jučer vidio trag, gdje je ležao.
					Mene je strah u noći, da me onaj mrtvi gospodin ne izvuče iz postelje. Noćas sam
					spavao s ocem. Gle, kako veliku bradu ima onaj gospodin! Jest, ono je sudac!
					Gle, opet se vide oni noževi na puškama!...</p>
				<p>Kočije se maknu i odjure glatkom cestom. Sudac zapali smotku, uvali se u ugao
					kočije, te stane razmišljati o predistrazi. Nakon dužeg razmišljanja dođe do
					uvjerenja, da je Antonio listove nosio, da je ubio Alfreda i da će ga porota, po
					svojoj prilici, proglasiti nevinim. Bio je nadalje uvjeren, da su Lučičani dobri
					ljudi, da su Marko i Mato posve nedužni, da su Alfreda porobile sluge i da je
					Murelli veliki lopov, varalica i lihvar: Sjetivši se napokon izvrsnog vina
					Stipina, zaključi u sebi, da još u svom životu nije vidio krasnije djevojke od
					Elvire, te blago smiješeći se zadrijema.</p>
			</div>
			<div type="chapter">
				<head>XI.</head>
				<p>Sivi gusti oblaci, u spodobi ogromna vala, nadvili su se nad vrletne glavice
					planinâ što zatvaraju kvarnersku kotlinu sa sjeverne strane. I ponosna Učka
					oklobučila si je tjeme tmastom magluštinom, i tužni Osor, u dalekom jugu,
					prikrio si je lice i omotao glavu mrkim oblakom, pa malo haje, što mu brije bura
					oko golih rebara i što mu raznaša rahlu zemlju u mutno more. Blijedim zimskim
					nebom lete i nagone se ogromne i rastrgane gromade oblaka, te zaklapaju čas po
					čas slabo sunce, što se je nagnulo prema toplom jugu. Sjene oblaka provlače se
					morem, po strmim istarskim stranama, po obroncima i kukovima. Južno je obzorje
					vedro i prozirno, a istočno, tamo nad Velebitom, baš se zamezdrilo. Snijeg je
					pritisnuo i gole šumo i pašnjake i livade. Čim bliže ka klisurastoj obali, tim
					tanji on postaje, jer ga more izjida, kakono veli tamošnji puk. Samo na
					sjevernim bregovima, nad bijelom Kraljevicom, prši snijeg i danas. Morem brije
					bura, sjeveroistočnjak, sad jače, sad slabije, već kako se gdje izaspe ispod
					oblaka na uzburkanu pučinu. Na mjestima pjene se valovi; gdjegdje se more
					bijeli, kao da i nema vjetra, a tu i tamo leti površinom hladan i crni raz, što
					naglo napuhne šarena jadra talijanskih ribara, koji krstare sredinom zaljeva.
					Kruta je zima. Tijelo Alfreda Salettija već pol godine trune u lučičkom groblju,
					pod onim tužnim i samotnim čempresom.</p>
				<p>Zadnja je pokladna srijeda, radni je dan, a Lučica je nekako neobično vesela. U
					tijesnim uličicama susreću se i sustižu ljudi i svi se radosno smiju. Mnogi su u
					svečanu ruhu, kao na Uskrs, il na koji drugi veliki svetac. Sve, što je u Lučici
					živa, sve je istrčalo na cestu ili u klanac, gdje je Šabarićeva kuća. Nekoji
					mornari privezali su si na rukave, iznad lakta, velike kitice umjetna i
					pozlaćena cvijeća, a mnoge djevojke zatakle si takvo cvijeće u kosu. Ma kićeni
					svatovi!</p>
				<p>Na cesti, pred Lučicom, šeće trgovac Stipe i mornar Antun Šabarić, koji se bješe
					već posve oporavio od tromjesečne bolesti. Obojica stisla su se u teške i oduge
					zimske kabanice, no sudeć po njihovim klobucima, hlačama i postolama, vidiš u
					prvi mah, da će i oni u svatove. Na cesti ima i drugih ljudi, a nekoliko djece
					odbrusilo je prema Jelenšćici.</p>
				<p>- Zima, zima, dragi Stipe! E, kako nam snijeg pod nogama škriplje! - reče stari
					Šabarić.</p>
				<p>- Nije ni za prst debeo. Mislim, pošta će danas zakasniti. Ružno vam je vrijeme
					stiglo sina; ova bura neće nikad prestati! E, obrijao sam se, ako i nije subota,
					znate, da se malko pomladim, pa mi ovaj vjetar dere kožu poput britve. A znate
					sigurno, da će Marko doći?</p>
				<p>- Hoće, Stipe, svakako. Pisao je sestri, da će obaviti svoje poslove, da na
					vrijeme dođe. Vidjet ćemo doskora; deveti je već sat, a pošta valja da je negdje
					blizu.</p>
				<p>- To ne bi ni lijepo bilo, da mu se sestra vjenča, a njega da nema u Lučici. Kako
					rekoste, vidjet... - prestane Stipe naglo i nasmiješi se Antunu.</p>
				<p>S južne strane začu se pucanje kubura i veselo pjevanje. U Lučici odmah nato
					prasne nekoliko izmetaka.</p>
				<p>- Dolaze iz Jelenšćice! - povika Antun.</p>
				<p>- Bit će da su se izmotali na onaj kuk, na pomolj Lučici, pa nas evo pozdraviše.
					E, dosta će danas ispaliti praha!</p>
				<p>- Bog ih čuvao od zla! Stipe, prah je vrag, a kad se mladež pripije...</p>
				<p>- Dobro borme treskaju! Ma kao da smo u ratu!</p>
				<p>- A ovi iz grada! Zar ne čujete, kako grme? Kao kad je car na Rijeku dolazio.</p>
				<p>- Eee! To su moji mužari! - pohvali se Stipe. - Antune, od srca se radujem, da
					ćete ovako lijepo udomiti svoju Mariju. Znam, neće se ona uvaliti u svako dobro,
					u veliku gospoštiju, no koliko je gledna, toliko je vrijedna i spretna.</p>
				<p>- Da, da, znat će ona i raditi i kućiti, a zlo bi po nju bilo, da nije tako, jer
					su naši stariji govorili, da ne stoji kuća na zemlji, nego na ženi.</p>
				<p>- Antune, sretan vam danas osvanu dan, a sve nevolje, što su vas snašle, hajde da
					ih preturimo preko glave! - mahnu Stipe.</p>
				<p>I ne potraje dugo, a djeca navale vičući: - Svatovi! Svatovi!</p>
				<p>Lijepa ih se kita pokaza iza oblaka na cesti! Sve vesela i jedra čeljad iz
					Jelenšćice. Ima tu ljudi u godinama, mladih mornara, djece i djevojčica, krasnih
					mladica, što će se doskora zadjevojčiti, da dođu pod prsten. Ima tu zamišljenih
					i sretnih snaha, a sve je ta čeljad vedra, radosna i zdrava kao dren. Mato stupa
					ponosno, pozdravlja Lučičane, maše rukama. Antonio korača ozbiljno. Svi mu se
					čude, djeca se u nj zablenula. Nije on danas čupav i dronjav, jer je Mato imao
					dosta okapanja, dok je silom na nj navukao bolje haljine iz svog ormara. Lijepo
					je počešljan, a i brada mu je uređena: Na glavi mu crn šešir, ponešto tijesan,
					no tko da na sve pazi? Haljine su mu od modra engleskog sukna, što obično
					mornari nose. Ljudi vele: - Gle ti njega! - A djevojke: - Ma pristao je i lijep,
					ko pogdjekoji od naših mornara!</p>
				<p>Antonio je proveo dva dana u Jelenšćici, da pomogne Mati pobijeliti sobice u
					kući. Među svatovima su i Pero i Menego. Crnooke djevojke pjevaju, što im grlo
					smaže, mornari dižu ruke u zrak, a kubure treskaju jedna za drugom. Ubogi
					vrapci, šćućureni pod žljebovima, dršću od zime i straha. Htjeli bi otprhnuti s
					kuća, što su na cesti, u Lučicu, na crkveni krov, e, al se i tamo nebo prolama
					od praska i jeke, i tamo dršću drugi vrapci, proviruju ispod žljebova i
					gledajući u nekakve nemani, naime Stipine mužare, iz kojih svaki čas sukne roj
					varnica uvis, koji grme i zrakom potresaju, koji se prevrću na rudinu pred
					crkvom. Na Stipinoj kući leprši velika trobojnica. Mornari vele, da su i u
					franceskoj zastavi te iste boje, a mnogi se Lučičani dive Stipi, kad im
					pripovijeda, kako su mu nekoja gospoda htjela zabraniti, izvjesiti tu zastavu na
					njegovoj kući, i kako je svake njihove tri riječi jednom svojom presjekao.</p>
				<p>- Zdravo, Antune! Zdravo, Stipe! Dobar dan, ljudi!</p>
				<p>- Zdravo, sretno, veselo! - kliktahu Lučičani.</p>
				<p>Antonio mrko promjeri ljude, pa se zagleda u zvonik, gdje se bješe zaljuljalo
					zvono.</p>
				<p>- Je li došao Marko? - upita Mato.</p>
				<p>- Čekamo ga - odvrnu Antun i Stipe.</p>
				<p>Svatovi uniđu u grad, a za njima odrasli Lučičani i djeca.</p>
				<p>Poštar Miko osvanu na prozoru i reče trpko Antunu:</p>
				<p>- Ispit će vam bačvu vina! Ima ih toliko, da bi mogli jurišati na Lučicu. Da,
					bačvu vina!</p>
				<p>- Bože daj, u veselju! Gospodine Miko, ostat će i za vas koja čašica; zar nećete
					vi danas k meni?</p>
				<p>- Mnogo posla! - uzdahnu i nasmiješi se Miko, pa si oblizne usne.</p>
				<p>- E, popodne na crnu kavu - kimnu Antun.</p>
				<p>- Vidjet ćemo! - odvrnu poštar gledeći na planinu.</p>
				<p>- Miko, a gdje je danas pošta? - upita Stipe.</p>
				<p>- Zar mislite, da se po toj cesti loj bijeli?</p>
				<p>- Snijeg nije ni za poplat!</p>
				<p>- I željeznica zakasni! - obrani Miko Ministarstvo komunikacija, smičući
					ramenima.</p>
				<p>- Tiho, stanite! Čini mi se kano da negdje škriplje - spomenu trgovac
					prisluškujući.</p>
				<p>- Da, pravo imate! Eee! Uho mi valja, ali oči, oči! - potuži se Antun.</p>
				<p>- Tako vam je i mojemu ocu. Ma šaptale žene u kuhinji kako ih volja, on ih čuje!
					Kad su ga oči boljele, dadoše mu liječnici nekakvu zelenkastu vodu, pa sad vidi
					toliko, da mi udari majku po ruci, kad hoće da mačka na ognjištu šibom opali.
					Antune, hajdemo mi u kuću! Kod gospodina je Mike toplo.</p>
				<p>Kad uđoše u poštarevu sobu, razljuti se ovaj i poviknu:</p>
				<p>- Uh, ta ostavite me u miru! Zar ne vidite ove zamote?</p>
				<p>- Ta tko vas buni? - mahne Stipe šaljivo.</p>
				<p>- Ova soba! Znate li vi, što je ova soba? Zar mislite, da je carski ured kakav
					trg? Pa sad nije vrijeme da čavrljamo. Evo koliko posla! Ta samo za Rijeku imam
					dva lista! A za Pulj također dva. Ovi mornari, ove lude, neprestano pišu i pišu!
					Čitajte propise, evo vam ih pribitih na vratima.</p>
				<p>- Miko, koga se vraga srdite! U gradovima primaju na hiljade listova, pa se sa
					svakim činovnikom na pošti može govoriti! - zasoli Stipe.</p>
				<p>- Što vi znate? U gradovima! A zar nije u gradovima deset, trinaest, sto
					činovnika na pošti? Zar ne vidite, da je u Lučici sve na mojem hrptu? Oh, jadni
					Miko! - požali poštar sam sebe pečateći listove. Uto dokotrljaju se pred kuću
					poštarska kola.</p>
				<p>Antun i Stipe izađu na cestu.</p>
				<p>- Dobar dan, oče!</p>
				<p>- Bit ćeš se, sinko, od studeni nadrhtao!</p>
				<p>- Sretno nam došao!</p>
				<p>- Kako je, Stipe?</p>
				<p>- Dobro vama! Ta siđite s te kosture!</p>
				<p>Marko pribere si haljine, da ne zapne o koji čavao, pa skoči oprezno na cestu s
					trošnih i klimavih kola.</p>
				<p>Izljubivši se s ocem i trgovcem reče:</p>
				<p>- Vi mišljaste, da neću doći?</p>
				<p>- Sinko, dobro si uradio, da si danas došao, jer da tebe nije, tko da ti
					razveseli sestru?</p>
				<p>- A šta da radim u Beču? Ravno sam putovao, da ne osvanem, gdje sam zamrknuo.
					Danas je dakle vjenčanje?</p>
				<p>- Da, danas. Jao meni, kako će se radovati Marija vašemu dolasku! - uskliknu
					Stipe.</p>
				<p>- Požurih se, jer da vam istinu kažem dosadan mi je već Beč, dozlogrdjele su mi
					već i one knjige.</p>
				<p>- Marko, sad nećete više u Beč?</p>
				<p>- Ne, Stipe. A kako je, dragi prijatelju?</p>
				<p>- E, dobro, no sad hajdmo kući.</p>
				<p>Upute se. Marko se nešto lecnu i problijedi, okrenuvši se prema humku, gdje se
					među golim stabljem bijeljelo pročelje gospodske kuće...</p>
				<p>Putem reče mu trgovac.</p>
				<p>- Marko, pričinja mi se, kao da su vam lica upala. E, učili ste odviše! Ta
					naravno, teške su to stvari, ti vaši ispiti. A koliko je prošlo vremena da se ne
					vidjesmo?... Čekajte, do četrdeset dana. Da, da, toliko; znate, kad ono dođoste
					iz Beča u Trst.</p>
				<p>- Govore li jošte Lučičani o našoj parnici?</p>
				<p>- A kako i ne bi? Dosta im je ono škode nanesla - potuži se trgovac.</p>
				<p>- A što je s Antonijem? Je l' jošte mučaljiv?</p>
				<p>- Čudak, kao i prije, pravi odljud! - odvrati mu otac.</p>
				<p>- Siromah, odsjedio je ipak četiri mjeseca u zatvoru - požali ga Marko.</p>
				<p>- A onaj zlotvor s humka, on i danas meće narod na muke. E, da je pravice na
					svijetu, ne bi on gledao ni sunca ni mjeseca, već bi mu kosti u tamnici gnjile.
					Da njega nije, možda bi i danas živjela Kožulićeva žena. No što ćeš? Kad si
					bogat, kad imaš novaca, svatko se lijepi uza te, pa da skineš i sunce s neba,
					naći ćeš ljudi, koji će ti reći, da si duša od čovjeka.</p>
				<p>- Stipe, ne ljutite se. Dobro je, da se je i onako svršilo! - slegnu Marko
					ramenima.</p>
				<p>- Ta bolje nije ni moglo! - mahnu otac.</p>
				<p>- U prvi mah, kad ga žandari iz Lučice odvedoše, znao sam, da će ga porota
					proglasiti nevinim i sud riješiti optužbe - ustvrdi Marko.</p>
				<p>- A sjećate li se, kako ga je onaj odvjetnik lijepo branio? Rekoše mi kasnije u
					Trstu, da je ono bio prvi odvjetnik u Istri - mahaše Stipe, pa kad svrši,
					fijuknu.</p>
				<p>- A koliko vas je ono u Trstu bilo? - upita Antun.</p>
				<p>- Ma najmanje petnaest; ta sve bih mogao nabrojiti - udari Stipe rukom po
					čelu.</p>
				<p>- Da, do petnaest - potvrdi Marko.</p>
				<p>- Da vam iskreno kažem, meni je baš drago, što sam vidio sve one suce i svu onu
					gospodu - uze govoriti Stipe. - E, pametni ljudi! A znate li, koga sam najviše
					gledao? Onoga crnoga suca, što nas je ispitivao. Lijep čovjek! Na licu mu vidiš
					da je pametan. I one gospođe iznad nas, i njih sam promatrao. Ma cijeli su božji
					dan tamo sjedile, kao da nemaju drugoga posla. E, bogati ljudi, može im biti! Te
					vam gospođe neprestano gledahu Antonija i Salettijevu kćer, a imale su pri ruci
					ona stakla kao u kazalištu, kao dvojnice. Antune, duše mi, baš me je srce
					boljelo, videći Salettijevu kćer onako tužnu i snuždenu.</p>
				<p>- A šta je ona sirota kriva, da joj je otac pravi lupež - primijeti Antun i
					pogleda skoro bojažljivo sina, koji se bješe zanio u misli.</p>
				<p>- Kad je Antonijev odvjetnik govorio, poštenja mi - nastavi Stipe - plakah...
					Čast našem župniku, no onako ne umije.</p>
				<p>- Stipe, zar mislite, da je onaj odvjetnik onako lijepo govorio, da brani
					Antonija? - upita Marko.</p>
				<p>- Dakako! - uščudi se Stipe.</p>
				<p>- A, ono vam je zanat; govorio je onako, da sebe proslavi - osmjehnu se
					Marko.</p>
				<p>- Vi gospoda, vi ste si svi slični! - opazi bezazleno otac.</p>
				<p>- Bilo kako bilo, kažem vam, da sam plakao. Svaka odvjetnikova riječ, ma da ju u
					zlato kuješ! Neka, neka, sad zna sav Trst, tko je Antonio i što je stari
					Saletti! Sve, sve im je odvjetnik rekao i otkrio. No, što je on sve nabrajao? Da
					su ljudi nepošteni, bez srca, da zakoni ne valjaju, pa onda o djeci bez oca i
					majke, o sreći u obitelji, nesretnicima, o prokletstvu, o milosti, al što da vam
					čavrljam? Velim opet: plakao sam!</p>
				<p>- Stipe, zlo je i naopako na ovom svijetu! - uzdahnu Antun. - Čestite li sluge
					drži Saletti! Razbojnici, lupeži! E, ne vele badava ljudi: Zaklela se zemlja
					raju...</p>
				<p>- Da se sva otajna znaju - svrši Stipe poslovicu i nastavi: - Da, lupeži! Sad
					imaju dosta vremena da razmišljaju, kako da si dušu spase. A gle ti hulja!
					Lovro, Luka! Lijep par, ma baš našla vreća zakrpu. No tri godine teške tamnice
					malo je, malo je za onakve lopove.</p>
				<p>- Luka i Lovro osuđeni su dakle na tri godine teške tamnice? - upita Marko
					zamišljeno.</p>
				<p>- Da sam ja sudac, zaljuljaše se oni na vješalima! Lopovi! - ljutio se Stipe. -
					Zar ih niste čuli, kako su se branili? Da, al što će proti svim svjedocima! A
					oni novci Murellijevi, i oni, koje sam ja kočijašu promijenio? Sve, sve su
					saznali suci i ona gospoda...</p>
				<p>- Porota - pomognu Marko.</p>
				<p>- Da, porota, pa nije ni čudo, da se Antonio šeće, i da su Luka i Lovro u
					hladovini.</p>
				<p>- Stipe, ta čujte! Gotovo zaboravih, da vam čestitam.</p>
				<p>- Na čemu, dragi Marko?</p>
				<p>- Zar niste vi naš načelnik?</p>
				<p>- Da mi čestitate! Ta očiju vam, nemojte se sa mnom šaliti! Da, jesam, jesam
					načelnik, a to mi i zadaje dosta brige i skrbi! - mahnu Stipe objema rukama.</p>
				<p>- Bit će barem reda u općini.</p>
				<p>- Hoće, hoće, Marko, al valja da najprije uredimo općinsku blagajnu, jer joj je
					silno odlanulo pod Murellijem - otpovrnu Stipe žalosnim glasom.</p>
				<p>- Blagajnu? - uščudi se Marko.</p>
				<p>- Ta da, blagajnu, ako se može tako krstiti prazan ormar.</p>
				<p>- Zar je Murelli mnogo pronevjerio?</p>
				<p>- Ta recite: ukrao! - do tri hiljade...</p>
				<p>- Ništarija!</p>
				<p>- Hulja, tat! Da lopov, oplijenio nas je do gole kože. Sve se doznalo, no utekla
					krava, zatvori tor!</p>
				<p>- A gdje je sada Murelli?</p>
				<p>- Neka ga bijes nosi! Tko bi znao, kamo se ono otklatio? Onaj križić i naše tri
					hiljade, sve mu to zadalo dosta posla, no iskopat će se on iz svake neprilike!
					Marko, zar ne znate, kako je na ovom svijetu? E, lako za onakve lopove, ali
					teško poštenim ljudima! Marko, gdje vam dobričina šije, tu već lopov pošiva! Da,
					da, teško je i gorko nastalo vrijeme, a ne možeš da mu kraja dogledaš! Poznam ja
					naš puk, neće se on opametiti, dok ga ljuta nevolja pameti ne nauči, dok mu
					sljeme ne padne na tjeme, dok mu djecu ne istjeraš pod plot, da se tu skuče i da
					zinu od glada! Što će bijedan narod! Da barata, da se otme gospodi, ne zna iz
					svoje pameti ni dvije unakrst! Od nikud pomoći, nikoga nema, tko bi ga poučio i
					na pravi put doveo, a go je kao krst, jer ga svako dere i globi do mile volje.
					Prijatelju Marko, nadajmo se, okrenut će na bolje, ogrijat će sunce i našu
					golotinju.</p>
				<p>- A kako se držahu Lučičani, kad je Murelli odlazio?</p>
				<p>- Baš mi je žao, da vas nije bilo kod kuće! Murelli nije se nadao kolaču, što mu
					ga je dala Lučica na put! Bilo vam je dosta graje, huke i buke, kad se je onaj
					skot odavle tornjao. Mišljah, neće iznijeti žive glave. No, evo me pred kućom.
					Doskora ću k vama, imam nešto posla. A zar nećemo u crkvu? Već zvoni pol sata.
					E, danas ćemo malko zaboraviti na naše jade! - kliknu Stipe.</p>
				<p>- Baš mi je drago, da sam se malo sprošao, da sam ispružio noge od ceste dovle,
					te ukočile su mi se na onim kolicima. Stipe, da se vidimo! - pozdravi ga Marko
					mahnuvši mu rukom.</p>
				<p>- Nemojte, da vas čekamo! - povika za njim Antun.</p>
				<p>Stipe ne odvrati ni riječi, nego onako brzajući u kuću podigne obje ruke u znak i
					mahnu, kao da će reći: Doći ću, doći!</p>
				<p>Stipe išao je kući, da otoči dva vedra vina za svatove.</p>
				<p>Otac i sin, noseći svaki po jedan mali kovčeg, pođu dalje tijesnim uličicama,
					pozdravljajući se s ljudima, koje sastajahu putem.</p>
				<p>Šabarićeva kuća nabila se svatovima, a i pred njom zgrnulo se dosta svijeta.
					Marija bješe pozvala na pir prijateljice, drugarice i susjede. Mlade djevojke
					nekim milim ganućem promatraju i ogledavaju lijepu nevjesticu, dive se njezinim
					haljinama, njezinu vijencu, prstenju. Marija je vrlo zamišljena, a čini ti se i
					neveselom, no u dubinama crnih joj i neobično sjajnih očiju tinja neki blaženi
					žar, u njezinoj miloj zjenici čas po čas zablista zraka tihe i neizmjerne
					sreće.</p>
				<p>Jela ima dosta posla oko prostranoga ognjišta, gdje se koče veliki lonci, sve
					jedan do drugoga. Starica pričvrstila si o pas velik ubrus; debeo znoj izbija
					joj po navoranom čelu, krupno diše i ljuti se na oganj, na mačka i neke susjede,
					što joj pomažu kod kuhanja. U maloj kuhinji sve je lijepo uređeno, oprano i
					očišćeno; cijela kućica izgleda vanredno svečano, Marija tuži se majci, veleć,
					da se boji, da neće Marko doći, jer da je već minuo sat, kad pošta dolazi u
					Lučicu. Majka i Mato tješe ju, kad jedan dječarac dotrči sav usopljen i kad
					javi, da je Marko prispio, razveseli se Marija, lice joj se razvedri, usne stanu
					joj se radosno smiješiti; ma nestašna je i nemirna kao nikad. Matino srce
					rastapa se od miline, sva čuvstva njegove duše zrcale mu se u dubokim očima, što
					miluju milovidno Marijino lice trajnim pogledima. Jela se čudi svojoj kćerci i
					prijekornim osmijehom predbacuje joj, da je odviše vesela, te da ne bi smjela
					biti, jer da odlazi iz očinske kuće, od svoje majke, kod koje da nije doživjela
					nego svako dobro i svaku sreću. Starica se vrti oko lonaca, uzdiše i promišlja:
					- Ah, dragi Bože, odgojila sam ih, dosta sam se namučila oko njih, a pod stare
					dane ostavljaju me. Marija odletjet će danas u drugo jato, a Marko je gospodin,
					pa neće ni on čamiti u Lučici. Ja i Antun ostat ćemo sami, kao dva ogorjela
					panja na njivi!</p>
				<p>Marija ševrlja po kući, stidljivo se osmješkuje na svatove, ogledava i ovo i ono,
					pa kad ju toliko ljubljenih stvari sjeti minulih dana, kad joj se zazeleni pred
					očima bosiljak; njeno milovanje, oćuti ona, da joj je teško na srcu. Nijema
					sjena prikrije njeno lice, bolan smiješak pomoli se na rumenim usnama. Idući po
					sobi ustavi se pred jednim prozorom i zagleda se u more. Stakla zamagle se
					njezinim dahom, a ona napiše prstom ime svoga zlata...</p>
				<p>Mato stoji iza nje, zdrav, veseo, otresan i blažen, a ne u nesvijesti, krvave
					glave, kao...</p>
				<p>Stojeći iza nje gleda, kako piše, i obuhvaća ju nježno oko vitka pasa. Ona se
					okrenu, zirne mu u oči i šapnu: Mato! - i nekoliko velikih suza kanu joj niz
					mila lica.</p>
				<p>- Marijo, što znače te suze?</p>
				<p>- Mato, sjećam se, kako sam i lanjske zime tvoje ime pisala na staklu, znaš, kad
					si ti na postelji...</p>
				<p>- Dušo, nemoj više na to misliti!</p>
				<p>- Neću, Mato - osmjehnu se djevojka povjerljivo, i blago mu pogleda u oči.</p>
				<p>Antun i sin mu Marko banu u kuhinju. Jela ogrli sina jecajući od radosti. Marija
					i Mato pritrče iz sobe. Izgrle se i izljube. Marija spusti glavu na bratova
					prsa, ovije mu desnicu oko vrata i proplače.</p>
				<p>- Sestrice mila, zašto plačeš?</p>
				<p>- Marko, mišljah, da nećeš doći.</p>
				<p>- Zar ti nisam pisao iz Beča, da ću doći, ako mi bude ikako moguće. Obećati
					sigurno nisam ti mogao; još pred tri dana imao sam ispite.</p>
				<p>- Znala sam ja, dragi sinko, da ćeš doći, da nas malo razveseliš.</p>
				<p>- Ali, molim te, majko, radšta da ne budete veseli?</p>
				<p>- Ta kako da budemo bez tebe? Što bi ljudi mislili, da nisi došao? Da, rekli bi
					da nas se sramiš, da si gospodin, da ćeš nas zaboraviti, jer da nas više ne
					trebaš.</p>
				<p>- Ta nemoj toga ni govoriti. A što te briga za pogane jezike? - ukori Antun
					ženu.</p>
				<p>- Pravo imate, Antune, pokarajte mi kumu! Ta što bi od nas bilo, da se obaziremo
					na naklapanja susjeda - uplete se jedna susjeda šaljivo.</p>
				<p>- Marko, ti već nećeš u Beč? - upita Jela.</p>
				<p>- Neću.</p>
				<p>- Sinko, bolje po te i po nas! - reče majka, a težak uzdah izbije joj se iz
					prsiju.</p>
				<p>- Svršio sam nauke, znaš; no kako da ti kažem? Postao sam liječnikom,
					doktorom.</p>
				<p>- Sad već neće nitko umrijeti na ovom svijetu! - osmjehnu mu se majka.</p>
				<p>- Majko, nemoj ga ljutiti! - umoli Marija.</p>
				<p>- Majko, nemoj slušati Marije! Hajde iskali si srce, bit će ti bolje! - našali se
					mladi liječnik.</p>
				<p>- Sinko, umrla bih od sreće, da je na moju!</p>
				<p>- Na tvoju... A, a, razumijem!</p>
				<p>- A, da si pop... da, pop, pop!</p>
				<p>- A koga bijesa hučeš! Oh, oprosti mi Bože! Stara umiri se već jednom! Marko, ta
					ne slušaj je! - našali se Antun, našto se svatovi nasmiju.</p>
				<p>- Da je Marko mene slušao, kamoli veće radosti za Lučičane, negoli kad bi danas
					vidjeli, kako brat sestru vjenča!</p>
				<p>- A kako je, dragi Mato? - upita ga Marko, položivši mu ruke na ramena.</p>
				<p>- Dobro... dobro - odvrnu mladoženja smiješeći se.</p>
				<p>- A ti, Antonio? - Daj mi ruku!</p>
				<p>- Evo je! - pruži Antonio naglo desnicu i pogleda u Markove oči.</p>
				<p>- E, lijep si mi borme danas! Ma tko da te i prepozna u tim haljinama! - naraduje
					mu se Marko.</p>
				<p>Antonio slegnu nehajno ramenima i izađe iz kuće.</p>
				<p>- Čudak! - zaljulja Marko glavom, pa pljesnuvši rukom o ruku nastavi: - Sad u
					sobu, da se malko uredim. Hoćemo li doskora u crkvu?</p>
				<p>- Hoćemo, hoćemo - zaklima jedna starica.</p>
				<p>Marko i Marija uniđu u jednu sobicu, gdje nije bilo svatova. Kad budu tako na
					samu, uhvati brat sestru za ramena, pogleda joj vrlo važno u oči, pa ju
					upita:</p>
				<p>- Kad si primila moj list?</p>
				<p>- Prekjučer.</p>
				<p>- Jesi li našla u njemu onaj drugi za...?</p>
				<p>Marija kimnu, da jest.</p>
				<p>- Kad si joj ga poslala?</p>
				<p>- Antonio je bio dva dana u Jelenšćici.</p>
				<p>Marko zanese se u misli. Čelo mu se smrknu.</p>
				<p>- Jučer izjutra vidjela sam Elviru - šapnu Marija.</p>
				<p>- Tako?... Marijo, molim te, govori!</p>
				<p>- Tvoj list ne mogah joj predati, jer ga nisam imala kod sebe.</p>
				<p>- Što si onda učinila?</p>
				<p>- Izlazeći iz crkve zajedno, šapnuh joj: Gospođice, imam list za vas. Antonio
					nije u Lučici, čekajte na nj sutra u noći iza kuće. I Marko će možda doći sutra
					iz Beča.</p>
				<p>- Sve si joj to rekla?</p>
				<p>- Da, naglo. Išla sam uza nju nekoliko koraka.</p>
				<p>- Je li ona razumjela tvoje riječi?</p>
				<p>- Bez sumnje; kimnu mi glavom.</p>
				<p>- Kimnu?</p>
				<p>- Da, kao da mi je htjela reći: Dobro, čula sam!</p>
				<p>- Vidjevaš li ju češće?</p>
				<p>- Vrlo rijetko. Vele ljudi, da otac na nju strogo pazi.</p>
				<p>- Koliko si joj ti listova predala?</p>
				<p>- Ta pisah ti; dva.</p>
				<p>- Antonio predao je dakle samo jedan.</p>
				<p>- Da, jedan.</p>
				<p>- Jesu li drugi ljudi ikad opazili, kad si joj utisla list u ruke, ili ona
					tebi?</p>
				<p>- Nisu, ne vjerujem!</p>
				<p>- A što je s Antonijem?</p>
				<p>- Otkad smo došli iz Trsta, nije progovorio ni sto riječi.</p>
				<p>- Marijo, ti si sretna!</p>
				<p>- Nisam radi tebe...</p>
				<p>- Mila sestrice, doskora ćeš kleknuti pred oltarom!</p>
				<p>Marko ju ogrli i spusti glavu na njezino rame...</p>
				<p>Iz kuhinje začu se Stipin glas.</p>
				<p>- Kum je došao - šapnu Marija.</p>
				<p>- Marijo, Marko, Mato, ljudi, gospodin je župnik u crkvi - vikaše Stipe.</p>
				<p>Brat i sestra izađu iz sobice. Sila svatova! Pred kućom graja, veselje i
					pjevanje. Mato se smiješi; Pero i Menego, njegovi mornari, očijukaju s rumenikom
					vinom, što im se osmješkuje iz velikih staklenka na jednom stolu.</p>
				<p>- Menego, a kad se ti ženiš? Kad ćemo tebi na pir? - upita Stipe mornara.</p>
				<p>- Ima vremena; nije se još zatrlo žensko uho! - otpovrnu mu Pero.</p>
				<p>- U crkvu! Veselo! - uskliknu Stipe.</p>
				<p>- Veselo! Veselo! - kliktahu svatovi.</p>
				<p>Jela poškropi blagoslovljenom vodom mladence, pogleda žalosno sina si Marka,
					uzdahnu i otare si suze. Ljudi izađu iz kuće, povorka krene put crkve malom
					uličicom. Pred crkvom slegla se sila svijeta. Sve upire oči u Mariju i Matu.
					Svatovi uđu u božji hram. Antonio je zadnji u povorci. Tiho je u crkvi, samo
					katkad strese vjetar visokim prozorima. Župnik blagoslivlje svetu svezu i pita
					mladence...</p>
				<p>Antonio stoji ukočeno iza crkvenih vrata. Kad začu Marijine odgovore na pitanja
					župnikova, trže se, spusti ruke niz tijelo, smrče mu se pred očima, a glava mu
					klone na prsa... Srvan, prelomljena srca išulja se iz crkve.</p>
				<p>Malo zatim pokažu se i mladenci na crkvenom pragu. Grunuše puške, prasnuše
					kubure, starom crkvom potresoše mužari. Zeleni bršljan dršće na poluporušenim
					zidinama, djeca vrište u naručju svojih majka, a vrapci borme pomeše pameću, pa
					puklo kud puklo, izlete ispod crkvenih žljebova, da se po živicama porazgovore,
					jer ih, brojne, snašlo i čudo i pokor. Svatovi zagluše tijesne uličice, cijelom
					Lučicom zaori radosno i neprestano kliktanje i narodna pjesma.</p>
				<p>Pred crkvom na utrini se prevrću Stipini mužari, još se potresa nebo od žestoke
					lomljave, a u najprostranijoj sobi Šabarićeve kuće udariše već svatovi da
					pribiraju na domaću. Pod škriplje, lica su rumena, mornari plešu, pjevaju i
					plješću rukama, te podvikuju djevojkama: Obrni se, dušo, tako, tako! Hej,
					veselo, sunce moje! Udri, udri, jabuko rumena! Ala, ala, tako, tako! Mornari
					pjevaju plešući, podjarivaju svoje ljube, sokole ih slatkim riječima, ma srce ti
					puca od miline, gledajući tu jedru, veselu i otresnu čeljad, te kićene svatove,
					te hitre mornarske kćeri vitka pasa, gipka tijela, kojima dršće svaka žilica,
					koje se ljupko osmješkuju svojim plesačima vrteći se oko njih.</p>
				<p>Dok svatovi plešu, piše Marko u svojoj sobici po bijeloj hartiji, a kad ju
					napisa, savije ju, zapečati i pođe da potraži svoga vjernoga Antonija. Pita i
					pita za nj, no nitko ga ne vidje. Napokon reče mu jedan dječak, da je vidio
					Antonija iza crkve, gdje su oni stari zidovi. Marko se uputi k zidovima i spazi
					Antonija, koji bješe zagnjurio glavu u jednu od onih pukotina u zidu, otkle se
					vidi sav zaljev. Kad mu se približi, potapa mu po ramenu. Antonio se lecnu,
					izvuče glavu iz pukotine i pogleda ga prestrašeno.</p>
				<p>- Antonio...</p>
				<p>- Čujem.</p>
				<p>- Što radiš tu?</p>
				<p>- Ništa; gledam u more - brecnu se on jetko.</p>
				<p>- Ta koji su te jadi snašli? Ma lice ti je kao da su te izvukli iz groba!</p>
				<p>- Iz groba? - progunđa tiho Antonio.</p>
				<p>- Da, da... Antonio, metni ovaj list u džep. Javljam joj, da sam danas u Lučicu
					prispio i da želim s njom sutra govoriti. Noćas idi na humak i predaj joj
					pismo.</p>
				<p>- Bit će mi uzalud put.</p>
				<p>- Zašto?</p>
				<p>- Velika mi čuda! Zar nismo po cijelom svijetu rastelalili, da ju volite?</p>
				<p>- Pa onda?</p>
				<p>- Otac na nju pazi. Ona ne zna, da ću doći.</p>
				<p>- Zna; Marija joj je rekla jučer, da te čeka iza kuće.</p>
				<p>- Neće doći.</p>
				<p>- Ja bih išao sam, no što bi ljudi rekli, da se udaljim danas od kuće? Rastužio
					bih samo majku i oca, jer bi se domislili, kud sam otišao. Pa Elvira me danas i
					ne čeka, a za sutra udesit će već ona tako, da uzmogne sa mnom duže vremena
					ostati.</p>
				<p>- Teško.</p>
				<p>- Misliš?</p>
				<p>- Kad joj moradoh predati vaš zadnji list, pred petnaest dana, sve sam oko kuće
					obilazio, da me ona opazi, no sve uzalud, a čini mi se, da me je stari, on, da
					on, njezin...</p>
				<p>- Otac.</p>
				<p>- Da, čini mi se, da me je dvaput vidio.</p>
				<p>- A kako si joj predao list?</p>
				<p>- Jednoga dana, kad je išla iz crkve, pretekoh ju, pa joj izdaleka mahnuh listom
					i onda ga položih na put.</p>
				<p>- Je li ga ona opazila?</p>
				<p>- Jest, vidjeh, kad ga dignu.</p>
				<p>- Da, pravo imaš, ta na sva mi je pisma odgovorila.</p>
				<p>- Govorite laganije.</p>
				<p>- Antonio, jadni moj Antonio! Čuj, kad bijasmo u Trstu ne imah vremena niti da te
					što pitam. Kako ti bijaše u zatvoru?</p>
				<p>- Bolje negoli danas...</p>
				<p>- Ne razumijem te.</p>
				<p>- Meni je svagdje jednako, i na piru i u zatvoru.</p>
				<p>- Kako to, čovječe? - upita ga Marko i primi ga prijateljski za ruke.</p>
				<p>- Nahod...</p>
				<p>- Ne luduj!... Antonio, znaš, idi poslije desetoga sata. Elvira će doći bez
					sumnje.</p>
				<p>- Teško. On stari... on pazi.</p>
				<p>- Ti ne ideš rado na humak.</p>
				<p>- Da, ne idem rado.</p>
				<p>- A zašto?</p>
				<p>- Jer... jer ću s njom govoriti - proturi on preko jezika.</p>
				<p>- Pa zar se Elvire bojiš? Antonio, pa ona je tako dobra!</p>
				<p>- Da, dobra.</p>
				<p>- Idi, molim te! Na pravoj sam ti muci. I njoj i meni učinit ćeš veliku
					ljubav.</p>
				<p>- On... on... pazi...</p>
				<p>- Otac njezin spavat će onaj sat.</p>
				<p>- Idem... da... idem.</p>
				<p>- Hvala ti, Antonio! Molim te, budi barem danas veseo.</p>
				<p>Antonio drhtnu. Marko se začudi i upita ga:</p>
				<p>- Ta reci mi, što ti je?</p>
				<p>- Da, ići ću, poslije desetoga sata - šapnu i okrenuvši Marku leđa udalji se
					lagano idući. Marko, gledajući za njim tužnim pogledom, uzdahnu: Bijedni moj
					Antonio!</p>
				<p>* * *</p>
				<p>Duga zimska noć uvalila se u kvarnersku kotlinu. Mrki oblaci zastrli su nebo.
					Vjetar je nešto jenjao. U Lučici još prasne po koja kubura, još se ori narodna
					svatovska pjesma tamnim, teškim, olovnim mrakom. U Šabarićevoj kući sjede
					svatovi kod vesele večere. Pune su ih tri sobice, a u kuhinji namjestiše se
					obaška djeca, što se otimlju za ljepšim komadima žute pečenke. Na stolu, pred
					njima, ima svega u izobilju, pa ne treba im danas strugati nožem kosti. Svatovi
					su se doista naplesali prije i poslije ručka, sve do tamne noći. Da trgovac
					Stipe udari rukom po dnu jedne svoje velike bačve, žalosno bi mu se odazvala
					gornja polovica te napola ispražnjene bačve, pa se stoga i krijese mnoge oči i
					crvene mnoga uha. Na svakom licu sijeva radost. Svatovi pjevaju i pripijevaju
					si; naglo se redaju domišljate zdravice. Sad govori župnik, sad Marko, pa Stipe,
					a onda i Menego, komu se upliće u riječi prijatelj Pero. Veselju i kliktanju ni
					konca ni kraja!</p>
				<p>- Marijo baš sam željan znati, kako će ti obiknuti u Jelenšćici - šapne Mato.</p>
				<p>Marija dražesno se osmjehnu i obori oči, a on nastavi:</p>
				<p>- E, još dva sata, pa da krenemo iz Lučice. Oh, kako nas iščekuju majka mi i
					otac!</p>
				<p>- A kamo ćemo po ovoj ružnoj noći - ukori ga mlada ženica nježno i stidljivo.</p>
				<p>- Ta mladi smo, dušice! U dva sata poslije ponoći zagrlit će te moja majka na
					kućnom pragu. Kad nije velika vjetra, nije ni studeni. Ma i sam mišljah, da ćemo
					ranije odavle. Gleđi, zlato moje, gleđi, kako se Stipe srdačno razveselio.</p>
				<p>- No Marko mi nije dobre volje - primijeti Marija i nasmiješi se sjetno.</p>
				<p>- A gdje je Antonio?</p>
				<p>- Čas prije vidjeh ga u kuhinji - izusti Marija tiho i zanese se u misli...</p>
				<p>* * *</p>
				<p>Na humku, ispod Salettijeve kuće, stoji čovjek posred gole šume i gleda u Lučicu,
					gdje se krvavo svijetle prozori samo jedne kuće. Zvonik lučički koči se u noćnom
					mraku poput gorostasne utvare; u tihom prodolu bjelasa se velika lokva, a malo
					podalje crkvica na groblju. Gusti i teški oblaci spuštaju se nad zemlju, mrko
					obzorje steže se i zatvara sa svih strana, te sapinje tužnu noćnu zimsku sliku i
					jadno Antonijevo lice. Rijetke pahuljice snijega križaju se u mrzlom zraku. Bura
					duva nejednakom silom, a gole grane grmlja, što u tmini otajstveno strši,
					udaraju jedna o drugu, taru se i potresaju kao stare mrtvačke okosnice.
					Prostranu, ukočenu i ledenu tišinu prekida mukli lavež i tužno zavijanje gladnih
					pasa, prasak pušaka i tajni glasovi, što dolijeću iz gradića. Negdje u daljini
					zahuji katkad i vjetar; zrakom nešto drhtne, zaprhuta, zakvrči i zapišti.</p>
				<p>Na zvoniku odbio je već odavna deveti sat. Antonio upire svoje velike oči u one
					krvave prozore u Lučici, a neizmjernu tugu, što mu se prostrla licem, obavija
					tamna noć. On gleda u one prozore, teško i jako uzdišuć, debeo znoj probija mu
					ledeno čelo. Otrovna guja svila mu se oko ranjena srca, pa ga steže svojim
					mrzlim i željeznim obručima, a ne može da ga zdrobi, da ga satre. Sjajna bi noć
					kružila Antonija, da mu nije puklo srce, da se nije iz toga jadnoga srca istočio
					i raširio sav grdni mrak, što je ispunio i zacrnio sve prostore...</p>
				<p>Još grune po koja puška u Lučici, još se čuju razni glasovi iz mornarske
					kućice.</p>
				<p>Šabarićevi svatovi veselo večeraju...</p>
				<p>Oblaci vise nad šumama, obzorje se steže, u tmuši iščeznuše i zvonik i crkva na
					groblju. Snijeg prši; pahuljice bivaju gušće, nekoliko ih sa već bijeli po
					Antonijevoj crnoj bradi i po širokim mu ramenima. Prozori se još krvare...</p>
				<p>Antonio plače...</p>
				<p>Srvan od boli, podignu glavu s prsa i pogleda u gradić. Svud tamno, kao u grobu.
					Pođe dalje poznatom stazom, pa kad se uzvinu na vrh humka, obađe tihe gospodske
					dvore i zaustavi se podaleko iza njih, u šumici. Ukočena, tiha je Elvirina
					bašta. Snijeg prši po lovoru, stazice i zaravanci bijele se od njega. Među
					grmljem bjelasaju se i smrzavaju kipovi golih božica.</p>
				<p>Antonio gleda i gleda u gospodske dvore. Nakon poduljega čekanja začu, kako nešto
					škripnu. U Salettijevoj kući, otraga, otvore se mala vrata. Antonio drhtnu. Iz
					kuće pomoli se crna sjena i uputi se, naglo idući, prema onomu skrovištu, gdje
					se običavahu razgovarati Marko i Elvira.</p>
				<p>Antonio, osvjedočivši se, da je ono biće žena, pođe za njom. Elvira, došavši u
					zakutak, nasloni se na podnožje kipa, što bješe tu postavljen. Djevojka je sva u
					crnini. Kad opazi, da joj se primiče čovjek, zovne tiho:</p>
				<p>- Antonio!</p>
				<p>- Evo vam pisma - reče Antonio, kad stupi pred nju, pa uručivši joj ga htjede
					odmah otići.</p>
				<p>- Čekajte, molim vas! - Je li došao Marko? - šapnu djevojka.</p>
				<p>- Jest, danas.</p>
				<p>- A nije mi ništa javio...</p>
				<p>- Čitajte pismo.</p>
				<p>- Kod vas je danas pir?</p>
				<p>- Da... pir...</p>
				<p>- Je li Marko veseo?</p>
				<p>- Nije. Idite u kuću; zima je.</p>
				<p>- Nije veseo?... A zašto nije veseo?</p>
				<p>- Misli na vas.</p>
				<p>- Tko vam to veli?</p>
				<p>- Nitko. Idite, zima je - izusti Antonio i htjede opet da pođe.</p>
				<p>- Čekajte, molim vas!</p>
				<p>- Što?</p>
				<p>- Zašto vi tako gorko sa mnom govorite?</p>
				<p>- Ne znam bolje.</p>
				<p>- Antonio...</p>
				<p>- Idite; otac vas možda treba...</p>
				<p>- Nije mu dobro. Bit će jedan sat i više, da je legao u postelju.</p>
				<p>- Zatvorit će tkogod ona mala vrata.</p>
				<p>- Imam ključ kod sebe.</p>
				<p>- List sam vam predao. Idite, vaš otac pazi na vas.</p>
				<p>- Jest, pazi, no on misli da spavam. Vama je žao, da niste sada na piru.</p>
				<p>- Meni?</p>
				<p>- Da, lijepo je u veselu društvu, a vas toliko ljube Šabarićevi.</p>
				<p>- Mene ljube! Ne, Matu ljube.</p>
				<p>- Da, Marija ljubi Matu, no i vas ljube svi, i Marko i Marija.</p>
				<p>- I Marija! Mene, Marija? - šapne Antonio bolno i uhvati Elviru za ruku.</p>
				<p>- Antonio što vam je? Ruke vam dršću.</p>
				<p>- Ne, mene nitko ne ljubi, ja sam... - i istrgne svoje ruke iz Elvirinih.</p>
				<p>- Antonio, dajte mi opet vašu desnicu.</p>
				<p>On se trže za korak natrag.</p>
				<p>- Zar se vi mene bojite?</p>
				<p>- Da.</p>
				<p>- Oh, jadni Antonio! I mene, i mene se bojite! A zar vi ne znate, koliko me srce
					boli, otkad saznah, da je moj...</p>
				<p>- Idite, kasno je.</p>
				<p>- Marko nije dakle veseo?</p>
				<p>- Nije.</p>
				<p>- Antonio, dajte mi ruku.</p>
				<p>- Evo je.</p>
				<p>- Vi se niste mene bojali, kad bijasmo zajedno u načelnikovoj kući.</p>
				<p>- Nisam.</p>
				<p>- Antonio, vi ne znate, da ima i dobrih ljudi na ovom svijetu!</p>
				<p>- Znam, ima no ne na ovom brežuljku.</p>
				<p>- A što sam ja jadna kriva?</p>
				<p>- Jest, vi, vi ste dobri. Marko mi je rekao, da ste dobri.</p>
				<p>- Antonio, srce me boli, kad na vas mislim, a svaki dan mislim... Gorak je vaš
					život! Oh, oprostite ljudima, oprostite mome ocu!...</p>
				<p>- Ocu! Vašem ocu! Da, opraštam! Da, Bog je dobar. Vašem ocu! Ja sam nahod! Vaš
					otac! Da, on je i moj, a vi, vi ste...</p>
				<p>- Tvoja sestra... - zastenja Elvira i spusti glavu na njegovo rame.</p>
				<p>- Moja sestra!... Nahod nema sestre... Ima, ima, Bog je dobar!</p>
				<p>- Oprosti mom ocu! Budi milostiv! Antonio, nisi ti kriv, što si tako nesretan!...
					Ne, ti ne znaš, što je radost na ovom svijetu!</p>
				<p>- Znam, Marija me mnogo puta gledala plačući.</p>
				<p>- Tvoja majka nije te nikad cjelivala ni grlila, a tvoj te je otac toliko puta
					prokleo...</p>
				<p>- Marija i vi mnogo ste se puta pomolile Bogu za nahoda. Vi ste dobri; recite mi,
					da jeste.</p>
				<p>- Jesam, Antonio. Da, jadan je tvoj život! Antonio, budi dobar, kao što si uvijek
					bio. Zaboravi na prošlost i uzdaj se u onoga, koji nam je svima otac. Gledaj,
					kako nas mračna noć kruži, vidide ove snježne pahuljice; sve, sve je pusto oko
					nas, ali sve gole grane opet će prolistati, vedro nebo osut će se mnogo puta
					zvijezdama, zlatna mjesečina prelijevat će se ovom šumicom i ovim lovorom...
					Antonio, vidiš, mi se sada nalazimo u svetom skrovištu moje ljubavi. Koliko sam
					blaženih trenutaka provela u ovom zakutku, koliko mi je slatkih cjelova Marko
					utisnuo na usta!... Antonio, ti ne znaš što je cjelov ljubavi, ti si jadnik,
					tebe se svijet boji, no ja ljubim i crva, a kamoli ne tebe, tako nesretna!
					Antonio, u našim žilama teče ista krv. Antonio... - uzdahnu Elvira i ogrlivši ga
					poljubi ga.</p>
				<p>Tiho je u šumici. Snijeg prši, Elvira jeca na grudima zatravljenoga
					Antonija...</p>
				<p>Elvira nasloni mu lakat svoje desnice na rame, položi mu bijelu i toplu ruku na
					čelo i uze govoriti utješljivim, nebeskim glasom:</p>
				<p>- Antonio, i naš život sličan je ovoj mračnoj noći i ljetnom sutonu, a sve je to
					djelo ruku božjih...</p>
				<p>- Tiho! Čujem korake - šapne Antonio.</p>
				<p>- Oh, Bože!</p>
				<p>- Tiho! Jedan čovjek!</p>
				<p>- To je moj otac - prestravi se Elvira i privije se o Antonija.</p>
				<p>- Ah, ogavna besramnice, našao sam te! - riknu stari Saletti, pa zgrabiv naglo
					Elviru lijevom rukom, povuče ju k sebi i ispruži desnicu prama Antoniju. Kubura
					planu i prasnu, a Antonio drhtnuvši trgnu nož iza pasa, skoči na Salettija i
					porinu mu ga svom silom u prsa. Starac se zanjiše i prevali u snijeg. Elvira
					zastenje, onesvijesti se i sruši na očevo tijelo. Antoniju se zakrijese oči.
					Dignu djevojku u naručaj, pobrza iz bašte, strugnu niz brežuljak i iščeznu u
					mraku...</p>
				<p>Marijini svatovi sad će dovečerati. Marko napija mladencima toplim i srdačnim
					riječima, no neka vika iz kuhinje prekine mu jednim mahom govor. Svi se začude
					na tu viku. Antonio blijed bane u sobu, noseći u naručju Elviru.</p>
				<p>Svatovi se osupnu i skamene.</p>
				<p>Antonio položi Elviru na postelju, pogleda Mariju, Matu i Marka, pa muklo i
					očajno istisnu:</p>
				<p>- Marko, evo vam je! Svi ste sretni, proklet je samo nahod!</p>
				<p>Marko priskoči k Elviri, pa kad ona otvori oči, poviknu on:</p>
				<p>- Antonio, što si učinio?</p>
				<p>Antonija bješe međutim nestalo.</p>
				<p>Marko strese s Elvire snijeg, prestravi se i zdvojno kriknu:</p>
				<p>- Elviro, ti si okrvavljena po ramenu!</p>
				<p>- Nije moja krv... Antonijeva valjda - uzdahnu Elvira, pa zatvori crne oči.</p>
			</div>
			<div type="chapter">
				<head>XII.</head>
				<p>Dva dana poslije Marijina vjenčanja dođe u Lučicu povjerenstvo, da pregleda
					lešinu staroga Salettija. Liječnici razvidješe ranu, iz koje se bješe iscijedila
					krv plemićeva srca, te videć pred sobom mrtvaca, zabilježi povjerenstvo u
					zapisnik, da je bila ta jedina rana ma baš smrtonosna. Žandari tražili su svuda
					Antonija, no sve uzalud.</p>
				<p>Salettija sprovelo je malo ljudi na groblje. Snijeg gusto sipaše za vrijeme
					ukopa. Pod samotnim čempresom zja duboka jama, a na rubu joj, na tustoj zemlji
					ilovači, stoje crna nosila. Snijeg se bijeli po župniku, po ljudima, po glavi i
					plećima mlade djevojke, koja se je sagnula nad lijes i licem mu se naslonila na
					pokrov. Do djevojke stoji Marko Šabarić, te gleda, kako se pahuljice snijega
					viju nad otvorenim grobom, pa kako se umirene spuštaju njegovom prazninom prama
					mrku dnu, gdje odmah iščeznu, čim padnu na onu vlažnu zemlju...</p>
				<p>Dok župnik moljaše nad mrtvacem, ševrljahu nekoja djeca grobljem, da broje
					križeve, što se dizahu iz snijega. Opazivši nešto neobična pod jednim zametom,
					među dvama humcima, prestraše se i otrče ljudima, pa, im kažu, da jedan čovjek
					tu i tu pod snijegom leži. Ljudi se začude, pođu s djecom na ono mjesto, odgrnu
					snijeg i prestrave se.</p>
				<p>- Antonio!</p>
				<p>Snijeg je okrvavljen s jedne mu strane. Kad začu župnik, da su našli Antonija
					mrtva, uzdahnu duboko, pogleda u tmurni zrak i umoli ljude, da polože nađeno
					tijelo u jedan lijes, što bijaše u kućici na groblju. Sad stanu ljudi bacati
					lopatama zemlju na plemićev grob. Djevojka, spusti glavu na Markovo rame,
					drhtaše od plača i boli.</p>
				<p>Dok seljaci iskapahu drugu jamu u Salettijevoj blizini, s druge strane čempresa,
					moljaše župnik s ostalima u maloj crkvici za Antonijevu dušu. Jedan od seljaka
					grobara umovaše, da je Antonio htio valjda poći k Martinu Kožuliću stazom, što
					prolazi kroz groblje, a kad je onemogao, te uvidio, da neće moći dalje, da se
					dovukao do onoga humka, gdje je i svršio svoje nevesele dane... Isti grobar
					tvrdio je, da je pod onim humkom ukopan nahod, koji se je utopio prigodom
					brodoloma pod Lučicom.</p>
				<p>Marko otare Antonijevo lice, osuši mu i poravna crnu kosu i pregleda ranu pod
					ramenom, iznad srca. Očistivši mu i zgrušanu krv po širokim prsima, zagleda mu
					se nijemo i bolno u blijede obraze, u stisnute modraste usne i ukočene i širom
					otvorene oči. Vrele i obilne suze kapahu Marku niz lice, kad ispusti tešku i
					ledenu desnicu svoga vjernoga Antonija.</p>
				<p>Kad zastrugaše malo zatim konopi o tužne daske, kad pod njima muklo zatutnjiše
					prve grude, zašumi vjetar u samotnom čempresu, zanjiše mu grane i strese nešto
					snijega na Antonijev lijes. U grob spustiše po grudu zemlje i župnik, i Marko, i
					pokojnikova sestra Elvira.</p>
				
			</div>
		</body>
	</text>
</TEI>
