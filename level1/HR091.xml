<?xml-model href="https://github.com/COST-ELTEC/Schemas/raw/master/eltec-1.rng" type="application/xml" 
   schematypens="http://relaxng.org/ns/structure/1.0"?>
<?xml-model href="https://github.com/COST-ELTEC/Schemas/raw/master/eltec-1.rng" type="application/xml" 
   schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0" xml:id="HR091" xml:lang="hr">
	<teiHeader>
		<fileDesc>
			<titleStmt>
				<title>Tito Dorčić</title>
				<author>Vjenceslav Novak (1859-1905)</author>
				<respStmt>
					<resp>ELTEC Conversion</resp>
					<name>Maja Matijević</name>
				</respStmt>
			</titleStmt>
			<extent>
				<measure unit="words">64525</measure>
			</extent>
			<publicationStmt>
				<p>COST Distant Reading: ELTeC</p>
			</publicationStmt>
			<sourceDesc>
				<bibl type="digitalSource">
					<title>Tito Dorčić</title>
					<author>Vjenceslav Novak</author>
					<publisher>Naklada Bulaja</publisher>
					<date>2011</date>
				</bibl>
				<bibl type="firstEdition">
					<title>Tito Dorčić</title>
					<author>Vjenceslav Novak</author>
					<date>1906</date>
				</bibl>
			</sourceDesc>
		</fileDesc>
		<encodingDesc n="eltec-0">
			<p/>
		</encodingDesc>
		<profileDesc xmlns:e="http://distantreading.net/eltec/ns">
			<langUsage>
				<language ident="hr"/>
			</langUsage>
			<textDesc>
				<authorGender xmlns="http://distantreading.net/eltec/ns" key="M"/>
				<size xmlns="http://distantreading.net/eltec/ns" key="medium"/>
				<reprintCount xmlns="http://distantreading.net/eltec/ns" key="unspecified"/>
				<timeSlot xmlns="http://distantreading.net/eltec/ns" key="T3"/>
			</textDesc>
		</profileDesc>
		<revisionDesc>
			<change when="2021-02-15"/>
		</revisionDesc>
	</teiHeader>
	<text>
		<body>
			<div type="chapter">
				<head>I</head>
				<p>Ribarstvo je tamo od starih vremena bilo u rukama Dorčićâ. S njihovom se obitelji
					ono toliko sraslo te im je u ustima naroda pomalo nestajalo obiteljskoga
					prezimena jer su ih voljeli zvati Ribarici. Kad bi se iza oca našla u obitelji
					po dva ili tri odrasla sina, tad bi vrijedio običaj da poglavicom ribara bude
					najstariji brat, a ostala braća, ukoliko već nijesu bila u drugom kakvom zanatu,
					ribarila bi u njegovoj službi. Od lovine im se računao dio kao što i svakom
					drugom ribaru. Bilo je Dorčića iz te obitelji i u drugim zanatima, ali svi su se
					držali mora: bili su mornari, brodari, nostromi ili u službi kod pomorskih
					oblasti.</p>
				<p>U doba u koje naša pripovijest pada, bio je poglavicom ribara Andrija Dorčić.
					Naslijedio je svog pokojnog oca, također Andriju, kad mu je bilo dvadeset
					godina. Ali mladost njegova nije smetala da mu se u službi pripravno pokoravaju
					i oni stari ribari koji su ga na svojim rukama odgojili. Uviđali su da je
					Andrija svojom ozbiljnošću, ribarskom i mornarskom vještinom vrijedan očeva
					nasljedstva. Zašto su ga još voljeli ribari bilo je to, što se xnije nećkao
					osobito u strogoj zimi ili za nagle oluje ni najtežeg ribarskog ili mornarskog
					posla da pomogne ribarima.</p>
				<p>Iza oca ostala je s Andrijom mati, starica od pedeset i šest godina, poznata u
					gradu pod imenom Mare Ribarice. Bio je u Andrije jedan stariji brat i još
					starija sestra. Bratu se zameo trag još pred petnaest godina negdje u Americi, a
					sestra se udala na Rijeci za nekog radnika na škveru. Poslije je njezin muž na
					svoju ruku gradio nove barke i radio na brodovima, a posao mu je išao toliko od
					ruke te je za nekoliko godina mogao kupiti tik do grada dvokatnu kuću. Ta je
					sestra dobila svoju prćiju kod udaje, i tako je ostao mladi Andrija sâm gospodar
					svega očinskoga imutka. Bile su to razne ribarske sprave, jednokatna kuća s
					prizidanim spremištem za mreže, a nedaleko od grada vinograd koji je nosio
					prosječno šezdeset vedara izvrsnoga vina; - a bilo je u nekoj željezom obitoj
					škrinjici i gotovoga novca i sigurnih obveznica i starinskoga zlata, ali to se u
					obitelji držalo tajnom.</p>
				<p>U svojoj dvadeset i petoj godini oženio se Andrija nekom Lucijom, služavkom u
					vrlo uglednoj kući trgovca Dabića. Ta je Lucija došla u službu k Dabićevoj
					gospođi kad joj je bilo petnaest godina, iz jednog susjednog primorskog sela i
					ostala u kući sve do svoje udaje, to jest punih sedam godina. Kako je gospođa
					Lukrecija uživala u gradu osobit ugled po svojoj prirođenoj inteligenciji,
					energiji, razumijevanju gospodarstva i drugim vrlinama koje su se cijenile u
					ondašnjih gospođa, pa kako je njezina kuća bila na glasu i što se tiče držanja
					reda, poduke i strogosti kod služavka: bila je za Luciju izvrsna svjedodžba što
					je - osobito u posljednje vrijeme - više kao član obitelji nego kao služavka
					proboravila u Dabićevoj kući.</p>
				<p>Kad je stara Mare dočula gdje joj je sin zapeo okom, bila je izborom zadovoljna.
					Glas o vrijednosti Lucije u gospođe Lukrecije dopro je u malenom gradu, naravno,
					i do nje. Ali nešto poradi svake sigurnosti a nešto i iz taštine, uputila se
					jedne nedjelje u svom polusvilenom crnom odijelu, s teškim zlatnim lancem oko
					vrata, s punim prstima prstenja i sa svilenim rupčićem u ruci gospođi Lukreciji.
					- A vratila se kući zadovoljna - tako je gospođa Lukrecija obasula hvalom
					Luciju!</p>
				<p>- Mora se priznati - rekla je gospođa Lukrecija - da se i na djevojke iz boljih
					kuća rijetko namjeri sreća kao što je vaš Andrija. Njegovoj mladosti nema
					prigovora, a vaša je kuća puna svega. Ali zato vam mogu mirne duše reći i za
					Luciju da je u svakom pogledu zaslužila takovu sreću.</p>
				<p>I tako je doveo Andrija u kuću Lucu s nešto njezine prištednje, ruha i nadarenu
					od svojih gospodara.</p>
				<p>Brak je bio sretan. Stara je Mare mudro ispitivala i mjerila svako djelo, svaki
					korak i svaku riječ svoje snahe - i bila je njome zadovoljna. Po načinu i
					vještini kako je pripravljala jelo, kako je prala, krpala i gladila rublje i
					kako je redila kuću, vidjela je da je onaka gospođa, kao što je bila gospođa
					Lukrecija, nije uzalud držala sedam godina kod sebe. Sve joj je pristajalo u
					ruke, a u poslu je tiho pjevala i razveseljivala kuću svojom mirnom i vedrom
					ćudi.</p>
				<p>K tome nije mogla stara Mare da ne opazi i nježno milovanje Andrije i Lucije.
					Koliko bi se puta osmjehnula u sebi nutarnjom radošću duše koja se jedva
					zamjetljivo pojavi u očima, kad bi Andrija, zanesen svojom ljubavlju, govorio s
					njome o Luci i, naivno skrivajući pravu svoju misao, pitao: - Čini se da Luce
					razumije i taj posao... vi ćete to bolje prosuditi...</p>
				<p>Gledala bi tada starica srećom obasjano sinovo lice i mislila:</p>
				<p>- Vazda sam za svoga Andriju molila dragoga boga da bude sretan, pa me je, čini
					mi se, uslišao... neka mu je slava i dika!</p>
				<p>Druge godine iza vjenčanja jedne ljute zimske večeri sjedio je sav uznemiren
					Andrija s dvojicom ribara u jednoj sobi u prizemlju. Njegovo je uho napeto
					pratilo svaki šum i svaki glasak iz prvoga sprata očevidno se vrlo uzrujavajući
					na svaki kret što se gore javio. Napokon - napokon spuštalo se nečije teško i
					tromo tijelo niz stube... Andrija je, drhtnuvši, pošao prema vratima.</p>
				<p>A u sobu je ušla babica i pružila Andriji ruku:</p>
				<p>- Dajte da pijem čašu vina u zdravlje vašega sina...</p>
				<p>- Sin? - upita Andrija stisnutim glasom, a na lice mu se jedva protisnuo smiješak
					od silne uzrujanosti duše.</p>
				<p>- Sin! Čestitam vam i pijem u njegovo zdravlje - svečano reče babica i dometne
					ispraznivši čašu: - Teško je bilo... Dijete je, bog ga blagoslovio, kao da su mu
					već dva mjeseca... A sad možete poći na časak gore da poljubite ženu i vidite
					sina.</p>
				<p>- Ah, kakvo dijete! - rekla mu je i mati dočekavši ga uvrh stuba, a očevidno i
					ona sva zanesena sretnim događajem.</p>
				<p>Proti svim pravilima ondašnjih običaja bilo je dijete u kući devet dana bez krsta
					jer se ljuta januarska bura razmahala toliko te se nije dalo ni pomisliti da se
					dijete nosi u crkvu. Bura je rušila dimnjake, vitlala u zraku teškim dugama kao
					krpama i čupala iz zemlje s korijenjem stara stabla. Istom deseti dan sinulo je
					sunce u svoje pravo vrijeme iznad Vratnika, što je bio znak da su se napokon
					razišli oblaci što bi omotali visoku glavicu i slali ispod svojih mrkih krila u
					senjsku dolinu bijesnu buru. I plavetno more i nedaleki otoci i sva obala - sve
					je sijevnulo ispod vedrine milovidnim sjajem u punom zlatnom svjetlu. Mali
					zamasi bure hladnim ali savršeno čistim i prozirnim zrakom doimali su se duše
					kao da je pala neka kruta i zlobna sila i na njezino mjesto stupila blagost
					noseći izmorenoj zemlji počitak i radost.</p>
				<p>- Hvala bogu, danas ćemo ga krstiti - rekla je veselo stara Mare već ranim jutrom
					sinu i Luciji.</p>
				<p>Djetetu su kumovali gospođa i gospodin Dabić, a za krštenje poslala je gospođa
					kuma krasnu opravicu u kojoj su se krstila njezina djeca, s porukom:</p>
				<p>- Neka bude sjajno kad je prvi sin...</p>
				<p>Poslije podne po tihom zimskom danu odnijelo se dijete svečano u crkvu.</p>
				<p>Kad je neka Malčika Klarićka, žena koja već dvadeset godina nije propustila
					nijedno vjenčanje, krštenje ili sprovod da ga svojim kritičnim okom ne promotri
					- kad je ta Klarićka kod krstionice vidjela u kakvoj se opremici donijelo na
					krst Dorčićevo dijete, uzburkala se njezina duša u svom dnu. Vraćajući se iza
					krštenja kući, uzdisala je ulicom i prosvjedovala kao ne mareći za prolaznike
					nego žigošući zlo poradi samoga zla: - Kako bi nam bog dao dobro kad se ribarska
					djeca nose onako gospodski opremljena na krst? Da što je Dorčić nego ribar, a
					mati djeteta zar nije do juče prala tuđe suđe? O, nespodobe, o grijeha, o zla!
					Kako gospodin bog ne udari strijelom ovoliku opačinu...</p>
				<p>Predavajući dijete majci, reče gospođa Lukrecija:</p>
				<p>- Odnijeli smo iz kuće poganina, a vraćamo se s kršćaninom Titom, biskupom. Evo
					ti ga, goji ga u strahu božjem, da ti bude danas-sutra na diku i radost.</p>
				<p>Ganuto se zahvaljujući, primili su Andrija i Lucija iz kuminih ruku dijete
					obasuto darovima. I babica je s osobitim zadovoljstvom opipavala svoj džep, a
					odmah zatim počela je u prvoj od dviju soba u prizemlju gozba.</p>
				<p>Za gornjim stolom sjedili su kum i kuma sa svojom osamnaestogodišnjom kćerkom
					Olgom, milokrvnom crnkom koja je odnedavna zaručena s jednim višim upravnim
					činovnikom kod Krajiške uprave u Zagrebu. Zdesna gospođi sjedio je kapelan
					Mirko, domaće dijete, veseljak, koji je osobito kod nižih razreda građanstva
					obavljao sva vjenčanja i krštenja jer se kod gozbe znao svojim razgovorom,
					pjesmom i šalom posve prilagoditi ćudi i običajima svojih ljudi. Do kapelana
					sjedila je babica, velika pedeset i petogodišnja žena energične ćudi i krupnoga
					grla. Kod krstitaka vodila je, što se razgovora tiče, uz kapelana Mirka glavnu
					riječ. Do tih gostova sjedilo je troje domaćih ljudi: stara Mare, Lucija i
					Andrija. A do njih poređalo se šest Andrijinih ribara s četrnaestogodišnjim
					pomoćnikom - svi izim dječaka u crnom svečanom odijelu.</p>
				<p>Pošto se iza molitve ustanovilo da ih nema kod stola trinaestero, započela je
					gozba tišinom prekidanom zveketom jedala i gdjekojom poluglasnom plahom besjedom
					najbližih susjeda. Iako su bili sve sami domaći ljudi, ipak se nijesu mogli dugo
					snaći u zajedničkom društvu oko jednoga stola. Još je intimnom, veselom i
					slobodnom razgovoru bilo na putu ono ceremonijalno svečano što je udaralo biljeg
					svemu društvu daleko više vanjštinom nego nutarnjom potrebom ili uvjerenjem;
					voštane svijeće u nerabljenim brončanim svijećnjacima, kristalno stakleno posuđe
					- sve doneseno iz kumine kuće - pa umjetno saviti bijeli ubrusci. A onda način
					nuđenja kad su zaređala jela u finim porculanskim posudama... Otvoreni, svjesni
					ljudi, kao što bijahu ribari, sjedili su kod stola čisto smeteni, izvrgnuti
					gospodskim pogledima kako nespretno zahvaćaju neobičnim žlicama jelo iz zdjelâ i
					kako nevješto barataju u rukama teškim srebrnim jedalima nastojeći da mjesto
					svoga rođenoga načina režu hranu i nose do usta zalogaje poput gospode na
					gornjem stolu. A smetenost ribara djelovala je opet svojim načinom na gospodu i
					dugo - dugo je bio stol hladan bez topline koja daje života i razveseljuje
					srce.</p>
				<p>Izgovorilo se već i nekoliko zdravica - započeo je po starom običaju kapelan
					Mirko - klicalo se i ispijalo na ponuku stare Mare nadušak, a hladnoća je još
					sveđer provijavala društvom. Pokušalo se i pjevati, ali grla bijahu stisnuta,
					pjesma prisiljena kao da nitko nije smio sebi dozvoliti da mu se glasovi pjesme
					slobodno i snažno vinu iz duše.</p>
				<p>Kao što u stroju gdje se napokon skupilo dovoljno pokretne sile, počne da se
					javlja život u cijevima, polugama i kotačima, tako je pomalo ali krepko počeo da
					oživljuje stol živahnim žamorom i slobodnim kretnjama. Kapelan Mirko već je
					našao svoj pravi ton, jer je, nazdravljajući roditeljima prvoga djeteta, zaželio
					sretan i stalan nastavak, ali ipak bez onakvoga blagoslova kao što se pokazao
					kod poštovanoga člana stola, ribara Kajetana Cazlina, kojemu se u razmaku od
					četrnaest mjeseci rodilo četvoro djece, dva puta po dvoje.</p>
				<p>- One se je godine lovilo mnogo lokarada, to je krivo - primijetio je na to
					kum.</p>
				<p>I rastao je i žamor i smijeh, i sve se slobodnije miješao razgovor gospode i
					plahih ribara, i sve brže praznila se boca za bocom žarke domaće kapljice iz
					Andrijina vinograda.</p>
				<p>I stara Mare, koja je sjedila isprva skromno, gotovo bez riječi, izim što je
					nukala na jelo i pilo - i ona je najednom počela oživljavati. Njezino staro lice
					stalo se rumenjeti toplim rumenilom, i mjesto pojedincu, ona je, ušavši u ulogu
					domaćice, vikala svemu stolu:</p>
				<p>- Ne pijete, pa kako ćete da budete veseli?</p>
				<p>I raslo je veselje, i slobodnije orila se pjesma, i sve obilnije i slađe tekla je
					žarka kapljica na obilnu večeru. A kad je netko od ribara intonirao nesigurnim
					glasom pjesmu iz kola: »Primorkinja konja jaše« - čisto su slatki glasovi stare
					pjesme elektrizirali staru Maru: - Uh! - kliknula je udarivši šakom o dlan - evo
					najedanput ćutim da su mi se noge pomladile za trideset godina. Dete, ljudi, da
					s vama večeras još jednom prije smrti zaigram u kolu.</p>
				<p>Prva je prihvatila babica, a kapelan Mirko, mignuvši Dabiću i gospođi Lukreciji,
					obratio se staroj Mari s prijedlogom da se poigra i pauna.</p>
				<p>- Hoćemo, zašto da ne igramo? - odlučno je prihvatila stara Mare. - Ja ću prva u
					kolu i poljubit ću vas evo ovako - reče i skoči kapelanu, uhvati mu se ramena, i
					dva se sočna, čvrsta poljupca začula kao da su dvije prezrele kruške pale na
					pod.</p>
				<p>Ali kolo se nije zaboravilo. Isprva plahi mlađi ribari vikali su sad smjelo prema
					staroj Mari: - Parona, kolo, ne zaboravite na kolo!</p>
				<p>A tad se njihovoj želji pridružila svom svojom energijom babica, pa kapelan
					Mirko, pa gospođica Olga, njoj za volju i sam Andrija - i sve se diglo od stola
					izim dvaju starih ribara i kuma Dabića koji je sumnjao da li će njegov prilično
					ugojeni trbuh pristati, što se skoka u kolu tiče, u red sa spljoštenim trbusima
					ribara. Gospođu je Lukreciju već odveo Andrija, a gospođicu Olgu kapelan, kad se
					gospodin Dabić još uvijek nećkao pristupiti u kolo što se skupljalo u susjednoj
					sobi odakle je na otvorene prozore dolazio gostima svjež uzduh. Napokon je
					pristupila k njemu sama Lukrecija i šapnula mu:</p>
				<p>- Pođi na časak... stara je Mare malko pripita pa bi mogla uzeti za uvredu...</p>
				<p>I ganulo se kolo, isprva lagano, praćeno još pridušenim glasovima starinske
					pjesme. Ali što dalje, vrtjelo se življe, dok nije kod opetovanja svakoga stiha
					zajuškao neki mladi ribar grlom i snagom kao da strijela presijeca zrak. A
					osmjeljeni ostali ribari udarahu po određenom ritmu nogama o pod, da se stara
					kuća stresla iz temelja.</p>
				<p>- Ovako mi se dopada - rekla je veselo Olga kapelanu, a gospođa je Lukrecija s
					osmijehom ali i sa strahom opomenula ribare da će se srušiti kuća. - Neka,
					gospe! - prosvjedovala je stara Mare zaduhavši se u kolu. - Ne bojte se za kuću,
					zidana je od čvrstog kamena. Neka udaraju, neka prevrnu sve u kući, samo da je
					veselo na današnji dan!</p>
				<p>Vratili su se k stolu zaduhani i znojni. Dugo se nije čula ničija glasna riječ;
					na svačijem je licu lebdio smiješak, a u tom smiješku bila je izražena ugodna
					umornost od igre.</p>
				<p>A tad se digao između ribara najstariji. Kuzma Vodarić. Bio je šezdesetogodišnji
					starac, čovjek visok, jakih, ali starački tromih uda. Njegovo lice s velikim
					nosom, neurednom bradom i brcima sjećalo je na realistična lica Isusovih ribara
					na nekim starijim slikama. Bilo je još krepko lice pomlađeno večeras toplim
					rumenilom. U gustoj crnoj kosi kao da nije bilo jošte bijele niti.</p>
				<p>- Ako mi je dopušteno, rekao bih i ja kod ovoga poštovanoga stola dvije besjede -
					počeo je Kuzma.</p>
				<p>Svi su mu odobrili, a Kuzma je nastavio govoriti:</p>
				<p>- Ja nijesam bio u školama, nijesam ni pismen (kao što nije nijedan od nas
					ribara) pa ne znam govoriti kao vi, gospodo, koji ste učeni i koji ste u svom
					životu gledali i slušali drugačijih stvari nego mi ribari, priprosti ljudi. Ali
					što rečem, neće možda biti ni tako ludo, a vi mi, gospodo, sudite i primite za
					dobro.</p>
				<p>- Bilo mi je dvanaest godina kad sam kao evo ovaj dječak došao k ribarima.
					Poglavica nam je bio Andrijin djed Bartol. Nije bio osobit ribar, ali dobar
					čovjek. On je plovio s velikim brodovima po vanjskim morima, a preuzeo je na se
					ribarstvo kad mu je umro naglom smrću stariji brat. Toga starijega njegovog
					brata ne sjećam se, ali djeda ti Bartola, Andrija, kao da gledam pred sobom: Bio
					je visok i mršav čovjek, kao što ste svi vi Dorčići, brijao je brk i bradu i
					pustio rasti dlaku... da oprostite... samo oko grla kao ogrlicu. U zubima mu je
					bila od zore do mraka kratka engleska lulica, i činio se na prvi pogled da je
					čovjek nedobar i ljut. A bio je vrlo dobar i svagda pun šale. Kad bismo se koji
					put izmorili poslom do nemoći, on bi štogod rekao čemu bi se svi smijali i
					zaboravili muku. Tako je bio dosjetljiv. Izim računa on se slabo pačao u
					ribarstvo. Što god se radilo, bilo je po savjetu starijih ribara. S njim sam
					ribario osam godina.</p>
				<p>- Iza njegove smrti preuzeo je ribarstvo njegov najstariji sin, tvoj otac i
					imenjak, muž naše čestite parone Mare. S njim sam ribario trideset i tri godine.
					Bio je ribar na glasu. Stariji bi ribari rekli da se ne treba sramiti svoga
					djeda, tvoga, Andrija, pradjeda, o kom se govorilo da bi prije ulovio ribu u
					mlaki nego drugi u moru. Bio je pošten, dobar i pravedan čovjek; zauzimao se za
					svoje ljude kao za svoju rođenu djecu. Velim: trideset i tri godine ribario sam
					s njim po ovom našem moru, a kad ga je bog pozvao k sebi, dobismo, Andrija, za
					poglavicu tebe.</p>
				<p>- Sedma godina teče što sam s tobom, ali jedva su ti bile četiri godine, ja sam
					te učio kako se love šaranjići, plete povraz i privezuje udica. Nije te odgojila
					samo ova tvoja poštena mati, nego smo te u svom društvu odgajali i mi ribari.
					Nijesi se nikada od nas dao kao ni ovca od svoga stada. Bio si na moru dan i noć
					kao galeb, a kad ti je bilo deset godina, mi smo ribari uživali gledajući te
					kako si na moru sigurniji nego u kući pod krovom i kako si, izim nejačke snage,
					u svakom ribarskom poslu jednak nama koji smo u tom poslu vrijedili. Zato si,
					što se ribarenja tiče, natkrilio svoga oca. A što se poštenja i drugih kreposti
					tiče, budi na čast ovoj starinskoj poštena glasa kući rečeno da ti je pred
					svakim svijetao obraz i da te mi zato poštujemo i ljubimo kao svoga poglavara i
					oca ako i jesi mlad.</p>
				<p>- Ali najveselije je, Andrija, moje srce što mogu danas ispiti ovu čašu u
					zdravlje budućega ribarskoga poglavice, tvog i Lucijina, ako bog da,
					najstarijega sina, koji će po starinskom običaju vaše kuće naslijediti svoga
					oca. Ja toga neću doživjeti jer sam star. Ali zato nije manje moje srce veselo,
					i ja velim: Neka ti bog s tvojom vrijednom Lucijom udijeli radost da ga odgojite
					gotova čovjeka; neka te u ribarskom znanju i vještini natkrili ovaj tvoj sin,
					kao što si ti, Andrija, natikrilio svoga djeda i oca; neka uđe u stope tvoga
					života, da bude, kao što mu je otac, svuda poštovan i viđen. Evo, kako sam umio,
					tako sam rekao. Neka me gospodin bog usliši, a vi, slavna gospodo, ne zamjerite
					ako sam po svojoj staračkoj slaboći govorio više nego što bih smio.</p>
				<p>Burnim klicanjem primila se Kuzmina zdravica; svi su se tiskali da se s njime
					kucnu. Tek Andrija sjedio je prpošno i s porugljivim smiješkom oko stisnutih
					usta na svome mjestu. U nemirnom pogledu njegovih očiju točila se neka nevesela
					misao. Istom kad ga je kapelan ponukao da se zahvali Kuzmi, ustao je i,
					uzdahnuvši, rekao kao preko volje:</p>
				<p>- Po starinskom običaju ja se zahvaljujem na zdravici našega štovanoga starine
					Kuzme, jer znam da je stari i prokušani prijatelj naše kuće i da nam želi u
					svojoj duši dobro. Ali to mu kažem da neće doživjeti on a niti itko drugi, ako
					ja budem živ, da moj najstariji sin bude ribar... Zahvaljujem se i ispijam.</p>
				<p>Sjeo je, a stol je zamuknuo mukom... Stara Mare gledala je pitajućim očima sad
					kuma i kumu, a sad kapelana Mirka.</p>
				<p>Prva se javila babica:</p>
				<p>- Da što će vam biti sin? - upitala je tvrdim, izazovnim glasom Andriju.</p>
				<p>- Što bude... tek ribar neće! - s nekom zluradošću odvratio je Andrija.</p>
				<p>- Činovnik? - jednakim je tonom pitala babica.</p>
				<p>- Pa zašto da ne bude moj sin činovnik? - digao je glavu Andrija.</p>
				<p>- Zašto da ne bude? I ja to velim: Zašto da ne bude? neka bude! Ali to vam velim,
					Andrija: Nikada mu neće biti dobro kao što je vama... Zavidjet će rođenomu bratu
					i svakomu tko vas mjesto njega u vašem poslu naslijedi.</p>
				<p>- Besjede... prazne besjede - trpko se smijao Andrija. - Činovniku osvane plaća
					svakog jutra pod uzglavljem, barata laganim perom zimi u toploj sobi, a čast mu
					se iskazuje svuda. A što je jadni ribar? Ribaru je neprijatelj bura, sunce i
					mjesec i svaki kamen na morskom dnu. Pa kako da zavidi činovnik ribaru? U tim
					besjedama ne vidim pameti.</p>
				<p>- Ne vidite - žestoko je upala babica - jer ste oslijepjeli. Ima ljudi koji
					postaju sve mudriji što više piju, a vama vino uzima pamet. Sad ste se dosjetili
					nekakvoga gospodstva! Što vrijeđate boga? Vidjela sam u vašoj kući što se nikada
					nijesam nadala vidjeti: puni ormari, pune škrinje, puna kuća svega. A koliko sam
					puta primila dijete u činovničkoj kući, pa mi se dogodilo da nije bilo ni pelene
					da ga povijemo, nego smo ga, da ne blati krevet, zamatali u ubrusac kojim će
					gospodin otac brisati kod stola svoj gospodski brk. Kad sam vašoj materi
					donijela vijest da joj se rodio unuk, a tebi da ti se rodio sin, utisnuli ste mi
					svaki u ruku srebrni križak velik kao mjesečina. A kad čestitam činovniku da mu
					se rodio sin, on uzdahne: »Ah, molim vas, jedna briga više...« Uzdahne, samo da
					mi ne mora ništa dati. Eto, takva vam je činovnička kuća. Pitajte gospodina
					kuma, ja se kladim da nema u gradu činovnika koji nije zapisan u njegovoj
					knjizi. A tako su zapisani kod postolara, kod mesara, kod trgovca jelom... i kod
					vas bi bili da se riba prodaje na dug. A kad ste vi što u svoju kuću uzeli na
					dug?</p>
				<p>Međutim je već stajao stari Kuzma pripravan da govori.</p>
				<p>- Nijesam se nadao ovakovu odgovoru - počeo je Kuzma. - Svatko je u svojoj kući
					gospodar, pa zato ne dao bog da bih ja u tako važnim stvarima htio Andriju silom
					nagovoriti ili odgovoriti. Svatko neka radi po svom osvjedočenju. Ova kuća ima u
					svojim rukama ribarstvo našega grada bog zna od kojih starih vremena; nije
					nikada trpjela oskudicu, bio je na njoj vazda blagoslov božji, pa zato ne znam
					zašto se našemu Andriji ribarija najednom tako omrazila. Treba sudaca, treba
					svećenika, treba učitelja, treba vojnika, ali treba i trgovaca, postolara i
					krojača, mesara i pekara. A da nije ribara, ne bi ljudi jeli ribe, a ipak je
					lijepa riba na gospodskom stolu rado viđena stvar, a sitna je riba glavni smok i
					začin hrani siromaha. Još ću reći: da nema seljaka koji ore i sije zemlju, mi ne
					bismo imali kruha koji je čovjeku glavna hrana i za koji se svaki dan bogu u
					molitvi preporučujemo. Hoću da kažem da je svaki čovjek po svom poslu i zanatu
					potreban u životu svih ljudi, i zato je jednako jedan kao što i drugi vrijedan
					časti i poštovanja samo ako je drugačije čestit i na svome mjestu čovjek. A što
					se ribara tiče, nemaju se oni zašto stidjeti svoga zanata, jer gospodin naš
					Spasitelj - slava mu budi - uzeo je za prve svoje učenike siromašne ribare, i
					ribari su bili prvi apostoli koji su se razišli po svijetu da naučaju njegov
					nauk. Eto, Andrija, to sam ti imao reći, a ti... svoja glava, svoj gospodar.</p>
				<p>- Bravo, Kuzma! - viknuo je kapelan Mirko preko stola. - Govorio si, ne bih bolje
					ni ja kojega su šesnaest godina učili školsku mudrost.</p>
				<p>A Andrijine su oči sijevnule neukroćenim bijesom. Rekao je žučljivim, napetim
					glasom:</p>
				<p>- Govorite što vas volja... ali ima i u mene i drugih a ne samo ribarskih
					misli.</p>
				<p>- Rušiš u kući stari red - mirno je primijetio Kuzma - a to nije dobro ni
					sretno.</p>
				<p>- Vi ste stara bena... - zamrmljao je Andrija.</p>
				<p>- Hvala... treba primiti i to - ponizio se Kuzma.</p>
				<p>A tad se potresao stol i zazveketalo staklo od jakoga udarca. Obje šake stare
					Mare ostale su kao prikovane o stol, a onda je viknula sinu gledajući ga oštrim
					pogledom:</p>
				<p>- Dosta o tom! Hoćeš li da pokvariš veselje ove večeri meni i gostima? To se u
					našoj kući nije nikada dogodilo. Ti misli u svojoj glavi što te volja, ali i za
					najpametniju misao treba znati ako joj je vrijeme i mjesto da je kažeš. Ne dam
					izazivati boga, slava mu budi! Računaš i prepireš se s ljudima što će ti biti
					sin, a danas mu je istom deveti dan što je na svijetu. Neka najprije odluči bog
					hoće li živjeti.</p>
				<p>Andrija se pokorno pokunjio, a mati ga je gledala s ljubeznim očima i s
					ponosom.</p>
				<p>- Stara se slaže sa sinom - prišapnula je gospođa Lukrecija kapelanu.</p>
				<p>A kapelan se nasmijao:</p>
				<p>- Možda će joj unuk biti danas-sutra moj biskup!</p>
				<p>- Andrija - rekla je na to stara Mare skroz drugačijim glasom kao da nije bilo
					one neugodne upadice: - Uzmi ključ od zagrade u pivnici pa nosi na stol boce što
					su zakopane u pijesku.</p>
				<p>Andrija je smjesta ustao, a kapelan Mirko obratio se k staroj svojim veselim i
					vazda nasmješljivim licem:</p>
				<p>- Kakvo vi to vino mislite? Da nije onakovo kakvo smo pili kod Andrijina
					vjenčanja?</p>
				<p>- Samo je sada dvije godine starije - ponosno je odvratila stara Mare.</p>
				<p>- Idite vi s onim vinom! - prosvjedovao je kapelan.</p>
				<p>- A zašto? - lukavo je upitala stara.</p>
				<p>- Ubija i noge i jezik - odvratio je kapelan.</p>
				<p>- Ali razveseljuje srce, moj gospodine. Pametniji ste od mene, ali recite što da
					tražite u životu nad veselim srcem? Gospodine naš časni, i vi, velepoštovani
					gospodine kume, stara sam, pa kad se zamislim što sam doživjela, vidim da su
					pravo vrijedili samo oni časovi kad mi je bilo veselo srce. I tuga mi je bila
					kadikad mila, dizala mi je dušu k momu gospodinu bogu, ali to su drugi
					razgovori. Pošteno čelo i veselo srce... to vam je sve; a kisanje i tugovanje,
					kavge i svađe... a! To je pokvarena hrana. Tako mislimo mi, starinski ljudi, pa
					zato se užijemo života kad god samo možemo.</p>
				<p>I točilo se vino što ubija jezik i noge ali razveseljuje srce. Blagi duh ljubavi
					i veselja vladao je opet stolom. Kapelan se pobratio s kumom i zatim tvrdio da
					je u ovoga vina osobita ćud: Pamet se od njega bistri, ali zapleće jezik. I
					doista - ni on ni kum nijesu mogli da izgovore »brate«, nego su govorili
					»bate«.</p>
				<p>Srce je tonulo u veselju, u svijetloj zaboravi briga i tereta života.</p>
				<p>- Tako to mola biti! - rekla je stara Mare babici, a babica je nešto odgovorila
					zaplećući jezikom još više nego stara Mare.</p>
				<p>Tek je opću radost htio da pokvari ribar Jura s pridjevkom »Krpuša«. Bio je
					sitan, mršav čovuljak s plavom bradom i brkom, slabićak i plašivica, ali igrao
					je rado ulogu junaka. Inače poznat sa svoje zajedljive ćudi poradi čega je češće
					kod vina dobio batina. Večeras se uvukao između gospođe Lukrecije i kapelana i
					stao jedva razumljivim govorom dokazivati da se ovako dade gostiti u kući
					Dorčića, jer njih šestero ribara radi i gubi zdravlje za njegov džep po ljetnoj
					žegi i zimskoj studeni.</p>
				<p>- Jura, odlazi na svoje mjesto! - opomenuo ga je kapelan uzalud nekoliko puta, a
					onda ga svojim jakim rukama uzeo za ogrlicu iza šije i iznio ga kao mačka svoje
					mlado iz sobe. Zatim su ga dva ribara otpratila kući da se ispava.</p>
				<p>Malo pred ponoći digli su se na odlazak gosti gornjega stola. Andrija ih je sa
					dva ribara otpratio do kuće, a onda su se nastavili gostiti njegovi ljudi čas
					pjevajući čas šaleći se, a čas razgovarajući se ozbiljno i mudro kao da nijesu
					ni okusili vina.</p>
				<p>Mljedno svjetlo zimskoga dana padalo je po zemlji kad je Andrija donio pred svoje
					goste posljednju crnu kavu i domaću rakiju.</p>
			</div>
			<div type="chapter">
				<head>II</head>
				<p>Ja ne znam odakle to, ali ni sama ne puštam da na to dijete dune vjetrić - rekla
					bi stara Mare kojoj susjedi. - A kako sam svoje odgojila! Nije im škodila kiša
					ni bura, više su bili pod otvorenim nebom nego pod krovom... A evo ovo čuvamo i
					zamatamo... ma baš kao da mu nije suđeno da bude ribar...</p>
				<p>Ovo bi dodala očito s nekom namjerom koja nije smjela da iziđe na sva usta. Bila
					je uvjerena da će jezici od samoga naslućivanja te namjere imati dosta posla,
					jer je i o tom bila načistu da je ljudskoj naravi bliža zavidnost nego ljubav
					bližnjega.</p>
				<p>Prolazilo je vrijeme; stara je Mare otišla jedne zime bogu na račun, a Tito
					rastao. Čim je stao na noge, odmah se pokazalo da se u njem nije zatajila krv i
					narav oca, djeda i bog zna kojih dalekih pređa.</p>
				<p>Sa svojom petom godinom plivao je i ronio po moru kao žmerak, znao uplesti
					povraz, privezati udice i olovo, naći crve i pogoditi pod kojim se kamenom
					skriva šaranjić. Učitelj mu je bio, kao što i ocu, stari Kuzma. On se u tih pet
					godina jako postarao i oslabio, mučila ga je neduha i kašalj, zlo gotovo svih
					starih mornara i ribara. Andrija ga je držao u svojoj službi više od samilosti
					nego što je bio od koristi. Na onoj strani gdje bi Kuzma s drugom dvojicom ili
					trojicom izvlačio mrežu, morale su vazda pomagati Andrijine ruke da se s druge
					strane ne dovikuje:</p>
				<p>- Ej bolje, vi tamo! Zaostali ste za treći dio lancane...</p>
				<p>Andrija, a po njem i Luci ja, prigovarali su Kuzmi da kvari dijete. A Kuzma bi
					odvraćao žalostivo:</p>
				<p>- Pustite kad ga veseli... Pogledajte mu oči kad opazi u moru ribu, pa ćete
					vidjeti kako nešto u njima zaplamsa... sav se uznemiri, čini vam se da će se
					zaboraviti pa skočiti za njom odjeven u more. Koji se šaranjić doklati u dragu,
					njegov je. Nikada ga ne prevari oko sve ovako nejaka. Drugi bi prisegao da je na
					morskom dnu duguljast kamenčić, a on zna da je to šaranjić koji se izvukao ispod
					kamena da se sunča. Pa zašto mu kratiti to veselje barem sada dok još ne treba
					da zna za brige života? I ne koristi to. Tjeraj ti mladu patku od vode koliko
					god hoćeš, a ona će opet u vodu. Što je kome prirođeno, ne da se to tako lako
					iščupati.</p>
				<p>- Stara bena... - rekao bi zlovoljno Andrija Luciji. - Ostavlja ga pamet pa
					brblja koješta.</p>
				<p>A Kuzma je govorio pravo. Ni grožnje ni obećanja nijesu mogla da odvrate maloga
					Tita od mora i ribarije. Živio je s ribarima kao da je član njihove družbe; kad
					nije lovio udicom ili vršom, pomagao im je izvlačiti mrežu, motati u kolut
					izvučeno uže i privesti od jednoga kraja k drugomu ribarsku barku. Andrija se na
					to srdio ako i jest gdjekada rado čuo kako su svi ribari puni hvale o spretnosti
					njegovoga mladoga sina.</p>
				<p>Uostalom Andrijina je i Lucijina ljubav prema Titu bila odviše jaka i prelazila -
					kao što se često događa kod jedinaca - u sljepilo a da bi bili pokušali
					odlučnije kratiti malome ono što je toliko veselilo njegovo srce. Zimi, kad bi
					Andrija u sobi pleo nove i krpao stare mreže, mali bi Tito stalno boravio uza
					nj, zanimao se živo za očev posao, naučio brzo plesti mrežu i onda pomagao ocu.
					Isto tako nije mu branio otac da pođe s njime ribariti udicom ili noću tući ribu
					ostima pod svijećom. Kad je Tito dorastao za pučku školu, bio je već skroz
					upućen u sve tajne ribarskoga umijeća.</p>
				<p>Sâm Andrija upisao je Tita i vodio ga svaki dan u školu. Ti koraci imali su važno
					i slavno značenje jer su imali da riješe veliko pitanje što je trajno kopkalo po
					Andrijinu srcu: - Kakav će se pokazati Tito za knjigu? - Da predusretne, koliko
					se dalo, neugodnu odgovoru, upisa Tita kod podučitelja Mrakovca odmah i u
					poškolu sa dva forinta mjesečne nagrade. A za dva tjedna već je ponizno pitao
					podučitelja:</p>
				<p>- Kakav se pokazuje?</p>
				<p>- Ne da se još ništa reći, još se moraju učiti djeca kako se sjedi u školi -
					odgovorio mu je podučitelj koji je imao osam forinta mjesečne plaće pa je i
					protiv svoga pedagoškoga uvjerenja smještao u prve počasne klupe onu djecu za
					koju su roditelji plaćali forintu ili dvije mjesečno u ime »poškole«.</p>
				<p>Dva mjeseca iza toga odgovorio je Mrakovac na ponovni Andrijin upit: - Kako
					Tito?</p>
				<p>- Rastresen je... samo riše neprestano po pločici svakojake barke i ribarske
					sprave... Kao da teško poima poradi te rastresenosti... Ali što jednom primi, to
					drži čvrsto...</p>
				<p>A Andrija je, izvješćujući o tom Luciju, malko nakitio:</p>
				<p>- Hvali ga učitelj... veoma ga hvali... A poslije da će biti još bolji jer da je
					još odviše djetinjast i rastresen...</p>
				<p>A Titu je bila škola muka. Mati ga je morala mititi novčićima a otac novim
					povrazima da pođe u školu. Ali kad je bio dan zgodan za ribariju, nije pomagalo
					ni mito ni grožnja. I otac i mati izmučili bi se badava da ga dovabe s mora, a
					onda bi napokon rekao Andrija:</p>
				<p>- A mi ga pustimo... Njegov je učitelj dobar, a kad dijete odraste, ići će radije
					u školu... sad on još i ne zna što je škola.</p>
				<p>Kod učitelja bi ispričao Tita redovito s dodatkom: - Bio sam tako slobodan pa sam
					gospodinu učitelju poslao u stan malko domaćega vina da se zahvalim na trudu i
					brigi... Nadam se da neće biti zamjere...</p>
				<p>Podučitelj Mrakovac bio je dva puta uzastopce loše sreće na učiteljskom ispitu, a
					zaljubljen... U Andrijinu vinu otkrio je neku čvrstu moć protiv jadnoga stanja
					svoje duše što je dolazilo od njegove zle sreće. Kad bi ga uveče samac pijuckao
					razmišljajući o svojoj rđavoj sudbini, stalo bi se najedared dizati u duši neko
					pouzdanje... težak mrak razgonilo bi neko milo ružičasto svjetlo; sred toga
					svjetla ugledao bi najednom sama sebe s učiteljskom svjedodžbom u ruci, a čarno
					blaženstvo zalivalo bi raskošnom srećom njegov život jer mu je napokon ipak
					privoljela kćerka kapetana Stunića koju je siromah dosada bez nade do ludila
					ljubio...</p>
				<p>Nije čudo što bi iz same zahvalnosti pao koji tračak toga ružičastoga svjetla i
					na Andriju i njegovoga sina Tita... Pa tako je Tito s pomoću preporuka očevih i
					s pomoću poškole došao i do četvrtoga razreda pučke škole.</p>
				<p>Ali škola je ostala vazda crna strana njegovoga života. I sama rodna kuća bila je
					za nj sporedna stvar - tek more i morska obala njegovo rođeno tlo, njegova
					misao, njegovo čuvstvo. Tad je već - u desetoj svojoj godini - tukao ostima uz
					oca ribu pod malom svijećom tako vješto te ribari veslači nijesu nikada ni
					pomislili da prosvjeduju protiv toga što je kod diobe ubijene ribe zapadao
					jednak dio i Tita.</p>
				<p>U četvrtom razredu podučavao je djecu nadučitelj Tumanić. Pristar čovjek, visok i
					tanak, sa stalnom mrkom zlovoljom na omršavjelom licu, bio je živa prilika
					vojničke službene pedagogije. Na njegovu jednoliku licu nikada nije zasjao
					tračak čuvstva koji privlači; na tom se licu mogao pojaviti samo osmijeh poruge,
					jadljivosti ili zluradosti. Za nj nijesu postojale slaboće ljudske naravi:
					školski život nejake, žive djece tekao je nepromijenjenom točnošću kao u
					redovima vojništva. Gdje se poremetio red, tu su vršile svoju dužnost šibe.</p>
				<p>Dašto da Tumanić tim svojim glavnim pedagoškim sredstvom nije štedio ni Tita.</p>
				<p>- Zašto je opet bio šiban? - došao bi k Tumaniću po razjašnjenje Andrija koji se
					zgražao s Lucijom što po nježnom Titovom mesu udaraju šibe iz ruku podvornika
					Fabijana koji je pred tom službom bio u vojsci kapral.</p>
				<p>A odgovor je Tumanićev bio vazda isti: - Jer nije bio u školi a na ribariji je
					bio.</p>
				<p>Jednom je dovela Tita u školu Lucija, spustila mu hlačice pred svom djecom i,
					odlijepivši mu s mesa neko lišće o kojem su joj rekle žene da izvlači vrućinu,
					pokazala Tumaniću žarkocrvene nabreknute masnice:</p>
				<p>- Evo, ne može ni sjediti... - rekla je Tumaniću usprežući plač.</p>
				<p>Tumanić je pogledao preko naočala što mu je pokazivala Lucija, i rekao
					hladno:</p>
				<p>- Vidim... to je od šiba. Kad zasluži, dobit će ih opet.</p>
				<p>Svojom materinskom dušom nije ona u prvi mah shvatila toliku bešćutnost prema
					njezinom djetetu. A onda je poćutjela da se sukobila s nekom surovom silom proti
					kojoj nema u nje moći ni da je ukloni ni da je skrši. Oblačila je, klečeći na
					podu, Tita i tiho mu govorila dok joj je suza za suzom kapala na pod:</p>
				<p>- Pokori mu se u svemu, jer vidiš da u njega nema srca...</p>
				<p>A more je i život u njemu privlačilo Tita kao čarobnom snagom k sebi. Usprkos
					očevim i majčinim molbama i neminovnim šibama izostajao je poradi ribarije iz
					škole. Jedna ribica kojoj bi bacio udicu odnijela bi svojom pojavom strah od
					ljutih šiba. Takva jedna ribica kao da je mogla očarati njegovu pamet, povukla
					bi za sobom svu njegovu misao, fantaziju i čuvstvo k morskomu dnu gdje je pred
					njegovim očima vrvjelo još toliko života što su čekali svoj stalni konac od
					njegove ruke. Kuzma poradi staračke nemoći i trajnoga pobolijevanja nije više ni
					ribario, nije se ni za Tita zanimao, nije dakle mogao biti kriv Titu, kao što je
					Andrija prije sudio. Koliko god bi puta bio Tito šiban u školi, toliko bi se
					puta Andrija oborio na ribare što ga ne tjeraju od sebe kad vide da je vrijeme
					za školu. A ribari bi odvraćali ljutito:</p>
				<p>- Vi ste mu otac, pa kad ne možete da mu vi zapovijedate, kako ćemo mu
					zapovijedati mi?</p>
				<p>Napokon je došao željno čekani konac školske godine; mjesto straha od šiba što su
					ga Andrija i Lucija trpjeli jednako u sebi kao što i Tito, svitala je Titovoj
					budućnosti nova, veličanstvena zora: gimnazijske nauke.</p>
			</div>
			<div type="chapter">
				<head>III</head>
				<p>Početkom rujna, jedne nedjelje poslije podne, bili su kod Andrijine kuće u
					posjetima kumovi, gospođa i gospodin Dabić. Nesnošljivih žega nije doduše već
					bilo, ali dugački još dani bili su topli i suhi, o suncu vidljivo je dozrijevao
					grozd. I te nedjelje okupali su se supruzi Dabić nedaleko od Andrijine kuće u
					zaklonjenoj dražici, a poslije kupanja ponudila je Lucija gospođu kumu bijelom
					kavom, a gospodina kuma sirovom butinom i čašom domaćega vina. Sjedili su oko
					stola na žalu. Topao zrak nije se gibao, daleka pučina sjajno se prostirala
					svojom veličanstvenom tišinom, tek na samom žalu nježno je i jedva osjetljivo
					zapljuskivalo more na pličini po glatkom kamenju. Nad zidom što je zaklanjao
					luku isprepleli su se visoko u zraku križevi i konopi jarbola na brodovima što
					bijahu usidreni u luci. Na pučini bio je velik jedrenjak s razapetim jedrima;
					činilo se kao da se stalno smirio na jednoj točki u kanalu.</p>
				<p>- Baš je ugodno - nekoliko je puta opetovao Dabić, a gospođa mu svaki put
					prihvaćala podavajući se slasti mirovanja u ugodnom osjećanju umornosti iza
					morskoga kupanja.</p>
				<p>Još je sunce bilo visoko iznad otoka kad je gospođa Lukrecija zatvorila svoj
					suncobran i voljko udahnula zraka što je zastrujio od pučine pun morskoga
					mirisa. A taj čas pojavila se iza nedalekoga rta barka ribarica s Titom. Barka
					je plovila uz obalu stalnim pravcem kao svjesna životinja pokoravajući se odano
					vlasti maloga čovjeka što je sjekao vodu dvama vitkim veslima. Uzduž barke bile
					su položene ostve, a njihov okrajak, što je visio iznad barke, odrazio se u vodi
					vijugajući se pred barkom kao zmija.</p>
				<p>- Eto nam Tita - rekla je gospođa Lukrecija, naviknuta gotovo svaki put kad bi se
					ovdje u posjetima našla da se Tito u ovo doba po prilici vraćao s ribarije.</p>
				<p>Međutim je Tito opazio svoje kumove i, sjetivši se opetovanih očevih i majčinih
					opomena da se preda njih ne pristoji izići bos, poluodjeven i sav zaudarajući po
					ribi, zamaknuo je s barkom za najbliži rt da se u dražici okupa i odjene.</p>
				<p>- Tito se naužije ribarije - primijetio je Dabić - a kako se on to samo
					izvještio! Vidi se da ga očev zanat zanima.</p>
				<p>- Još ovo malo dok počne škola - rekao je na to Andrija - a onda treba postaviti
					na ribariju križ. U latinskim će školama biti malko drugačije nego što je
					bilo u malima.</p>
				<p>- I vi ste s njim naumili stalno u gimnaziju? - upita Dabić.</p>
				<p>- Gospodine kume, a da kamo ću s njime?</p>
				<p>- Hm... - Dabić je udarao prstima po stolu; na njegovom zamišljenom licu čitao je
					Andrija neku neprijatnu misao s kojom nije htio jasno na vidjelo.</p>
				<p>- Vi, gospodine kume, kao da to ne odobravate? - upitao je.</p>
				<p>- Andrija, da vam otvoreno i bez zamjere kao vaš stari prijatelj i kum rečem:
					Ne...</p>
				<p>- A ja ne pojmim zašto ne - grkim, gotovo uvrijeđenim glasom pitao je
					Andrija.</p>
				<p>- Zato kume, što mu eto možete namrijeti sigurno mjesto u životu... Recite
					iskreno: što vama fali?</p>
				<p>- U kući, bogu hvala, ništa... Ali moj posao i vaš posao... ili posao svećenika
					ili činovnika... Razlika je to! A što na primjer vrijedi moje ime u gradu?
					Posljednji pisar u magistratu čeka da mu ja prvi skinem kapu... a ni u društvo
					uglednijih građana ne pristajem. Da se narinem, gledali bi me preko ramena:
					Ribar... kako je on ovamo dospio?</p>
				<p>- A, to vas boli, kume! Ali ne sudite pravo. Što se tiče magistratskih i drugih
					činovnika, svuda su oni jednaki gdje je građanska i politička svijest naroda još
					uspavana: drže o sebi da su izabran stališ i zahtijevaju od građana strah i
					poniznost. Zar mislite da meni u tom pogledu ide bolje nego vama? I od mene čeka
					ovaj najmizerniji činovničić da mu se prvi poklonim, a njegova i tolikih
					njegovih pretpostavljenih djeca ne bi imala hlača da nije moje knjige... A
					građani... oni vaše ime spominju s poštovanjem.</p>
				<p>- Samo tako, gospodine kume... Sjetite se posljednjih izbora u gradsko
					zastupstvo... Dva mjeseca nijesu se mogli nagoditi oblast i građani za
					kandidate: Jedan nije bio u volji magistratu, drugi župniku, treći građanima,
					četvrti odan piću, peti prezadužen i tako dalje. Svakoga su đavla i
					zaboravljenog bogalja spominjali... mojega imena nije se dosjetio nitko: gdje bi
					ribar spadao u takovo odlično društvo! Pak da ja svoga sina izložim takvomu
					poniženju, a bog mi je dao njega jedinoga? Nikada, gospodine kume, nikada! Tko
					mi to savjetuje, taj nije prijatelj meni ni mome sinu... A da zašto ste vi,
					gospodine kume, dali svoja dva sina u škole? - izazovno je upitao odahnuvši.</p>
				<p>- Nijesam da budu činovnici. Bit će obadvojica ono što sam i ja... trgovci, ali
					morali su u više škole jer su danas druga vremena za trgovački posao nego što su
					bila onda kad sam ja počeo trgovati. Ja sam došao kao naučnik u trgovinu čim sam
					svršio pučku školu. Poslije sam imao učitelja koji me je učio njemački i
					talijanski i dao upute u vođenju trgovačkih knjiga. A da naučim trgovačko
					dopisivanje, morao sam svojom rukom prepisati cijeli godišnjak gospodareve
					korespondencije u njemačkom i talijanskom jeziku. Drugo se onda od trgovca nije
					zahtijevalo, a tko je i toliko znao, bio je na glasu kao vrlo izučen trgovac. O
					trgovcu se inače mislilo da je dosta ako zna pošto je neku robu kupio, pa da
					bude u njega vještine, okretnosti ili makar lukavosti da je što skuplje proda. U
					našim krajevima trguje se većinom i danas tako. Mi naručujemo robu najdalje,
					recimo, iz Trsta poradi loga što ne poznamo šira tržišta i što nemamo s njima
					sveze. Tršćanski nas trgovac ima zato sasvim u svojoj ruci. Pošalje nam robu
					kakvu hoće, i udari joj cijenu kakvu hoće. Ako je besavjestan, on vara nas, a mi
					svoje kupce. To je samo jedan primjer. A tako, vidite, neće vazda ići ni u nas.
					Zaostali smo, a naši ljudi udaraju samo u veliku politiku; da se narod ekonomski
					podigne i dođe do primitivne političke svijesti, ta briga kanda im je ispod
					časti. Ekonomska pitanja gledaju se i rješavaju samo sa stanovišta lične koristi
					ili najviše s gledišta lokalnih probitaka. Ali ostavimo to... Može preokret da
					nastane preko noći. Eto već ima više godina što s hrvatske strane neki naši
					ljudi zahtijevaju odlučno izgradnju željeznice Karlovac-Senj da se gornja
					Krajina spoji s morem. Mađari se opiru jer bi ta željeznica s jedne a ona od
					Zemuna do Zagreba s druge strane križala njihove račune. Ali kako hrvatski narod
					ima velikih zasluga za državu, bila bi velika nepravda kad bi se štitila samo
					korist Mađara, a za našu štetu! Da dođe do gradnje te željeznice Karlovac-Senj,
					onda, Andrija, nećemo za godinu dana poznati ovaj kraj. Silan bi tu nastao
					promet s mora i s kopna. Tu gore iznad vaše kuće kažu da bi bio kolodvor. Vaša
					bi se kuća izravnala sa zemljom, ali vi biste uhvatili za nju lijepu odštetu. Na
					ovom kamenitom brdu iznad nas uravnalo bi se tlo i digla golema zdanja i
					skladišta; tuda bi se neprestano kotrljala željeznička kola, zvižduk strojeva
					rezao zrak, ljudi bi se u poslu komešali kao u mravinjaku, nastao bi život
					kakvoga još nije gledao Nehaj. A nas dvojica ne bismo sjedili ovdje gdje sada
					sjedimo. Luka bi se proširila skroz onamo do prve drage; ovaj žal i sva ova
					grebenasta obala pretvorila bi se u zidanu obalu na kojoj bi vrvjeli u zaglušnoj
					buci ljudi i marva, kola i vagoni, jedni pretovarujući jednu robu iz željeznice
					u brodove, a drugi iz brodova u željeznice drugu robu. A uz obalu digla bi se
					skladišta, palače, trgovine, pomorski i trgovački uredi, pisarnice i bog ti ga
					znao što ne! Svjetske trgovačke kuće podigle bi ovdje svoja skladišta robe i
					poslovnice i držale ovdje svoje zastupnike... ukratko: naše bi mjesto postalo
					svjetskim tržištem s kojim bi se računalo na velikim tržištima domaćima i
					susjednih država. Naši trgovci, kakvi su danas, ne bi se mogli u takvom
					prometnom poslu održati; njih bi ugušio jaki val svjetske trgovine. Na takvim
					tržištima mogu se održati samo naobraženi trgovci s jasnim pogledom u tok i
					pravac svjetske trgovine, inače ili moraju pasti do neugledna kramara ili biti
					na vlastitom tlu sluge tuđih gospodara koji su ih oborili svojom glavnicom,
					znanjem i kulturom...</p>
				<p>- Nu, Andrija, uviđate li sad, zašto sam, gledajući sve to pred sobom, dao
					izučiti svoja dva sina više trgovačke nauke?</p>
				<p>Andriji je međutim lebdjela pred očima zanimljiva slika preobraženoga grada i
					okolice, kako ju je nacrtao Dabić, ako dođe do izgradnje te željeznice. Već je
					dapače tri puta povisio u sebi svotu što će je zatražiti za svoju kuću
					dokazujući da je s tom kućom po starosti zanata skopčano neko posebno pravo na
					svu dragu što se sterala pred njom.</p>
				<p>Iza Dabićeva upita kao da se prenuo:</p>
				<p>- Dobro je to, gospodine kume - trpko se smiješio. - Ali zar su škole samo za
					gospodsku djecu, a moj sin da ostane prosti ribar, kao što mu je bio otac, djed
					i pradjed i što ja znam dokle to ide!</p>
				<p>- Ovo ću vam reći, Andrija. Da sam ja poglavica ribara pa da imam ovako jedinoga
					sina koji se od temelja razumije u moj posao i bavi se njime od ljubavi, ja bih
					ga sad, pošto je svršio pučku školu, uzeo k sebi u posao. O tom ne sumnjam. Ali
					uzeo bih mu učitelja koji bi ga pomalo vježbao u računanju, a i u drugim
					potrebnim stvarima. A onda, Andrija, ja bih se zanimao i raspitivao gdje ljudi i
					drugačije znadu loviti ribu a ne samo kao što je mi ovdje lovimo. Jer, Andrija,
					budi bez zamjere rečeno, meni se čini da je vaš način ribarenja još i danas
					onaki kako su Isusovi apostoli lovili ribu.</p>
				<p>- Da se dade bolje, bili bi već i prije mene došli na to - mislio je Andrija.</p>
				<p>A Dabić se opro:</p>
				<p>- Nije to razlog. Tako je, vidite, mislio vaš otac, djed i pradjed... i zato je
					ostalo pri starom, sveđ isto, jer su svi redom, kao što ste i vi danas, bili
					uvjereni da se riba ne da loviti drugačije nego kako je love oni. A ja ću vam
					spomenuti samo jedan primjer. Više puta ste mi pripovijedali da dođe godina kad
					je more puno lokarada, ali da se ne da pod svijeću ni pod koji način. Tome je,
					Andrija, nešto uzrok, i gdje god se taj uzrok pojavi, ne da se riba loviti. To
					se bez sumnje događa gdje god se lovi morska riba, pa ljudi na raznim stranama
					razmišljaju: Što je zapravo uzrok da se ne da ove godine loviti? Razmišlja se o
					tom na sto strana, danas, sutra, godinu za godinom, dok ljudi ili razmišljanjem
					ili slučajem ne otkriju pravi razlog. A kad su ga našli, odmah traže i sredstvo
					da ga svladaju. U tom se i sastoji napredak ljudstva. Bog je čovjeku dao razum
					da traži, sudi i obraća prirodne sile i pojave prema olakšici svoga života.
					Životinja provodi svoj život jednako kao što ga je provodila pred tisućama
					godina, ali ljudi ne ribare ni sto godina jednako... Evo, sjećam se, prošloga
					proljeća vidio sam u čitaonici veliku jednu njemačku slikanu novinu, bila je od
					početka do kraja puna slika i opisa izložbe... znate li čega? Ribarskih sprava u
					Hamburgu! Što velite tome? Eto do čega je došao napredni svijet... Koliko bi
					tamo naučili vi i vaš sin, to vi sebi ni pomisliti ne možete...</p>
				<p>- Nije to za nas ni za naše krajeve - zlovoljno je primijetio Andrija.</p>
				<p>Sunce je zalazilo za otok rumeno kao krv, razlivši odsjev preko svega kanala kao
					žarku crvenu rijeku. Veliki jedrenjak ulazio je u luku s engleskom zastavom na
					glavnom jarbolu. Po jarbolima, križevima i konopima penjali su se mornari i
					savijali jedra uz škripu i cvil kolotura. Svečana tišina prostirala se nadaleko;
					na moru i na kopnu brzo su se izmjenjivale bogate boje miješajući se s punim
					sjenama predvečeri. Osjetljivo hladna struja prožimala je zrak - svečano se
					pripravljao dolazak jesenske večeri na moru.</p>
				<p>Kad su se napokon na cesti oprostili s kumovima, rekao je Andrija Luciji
					smrknuvši naglo lice:</p>
				<p>- I taj se Dabić drži u pogledu Titova školanja kao da mu je zavidan... Neka
					govore što hoće... a nijesu to pravi prijatelji koji bi me htjeli uputiti da je
					bolje biti ribar nego činovnik ili pop...</p>
				<p>Na Miholje osvanule su u luci dvije barke ražom krcate lokarada - a kao čudo
					pronosilo se gradom pripovijedanje da je tolika lovina glavna zasluga nejakoga
					Tita.</p>
				<p>Dan uoči Miholja imalo je posebno gradsko izaslanstvo da uredi neka pitanja sa
					susjednom općinom u pogledu međe. Sporova poradi međe obaju teritorija bilo je
					neprestano, bog zna od kojih vremena, a nitko se nije zauzimao da se jednom
					posve uredi to pitanje što je godinu na godinu stajalo tužbe, kazna, službenih
					izaslanstava, a i krvavih glava. Među gradskim izaslanicima našao se i Andrija
					Dorčić. Njegov je vinograd bio na samoj međi, granice između njegovoga posjeda i
					posjeda susjednoga općinara skroz određene. K tome je bio upućen u međaše i po
					svom ocu koji je opet znao za njih po tradiciji čuvanoj u obitelji koja je
					dakako kod svakog spora o međama bila interesirana kako će se riješiti. -
					Izaslanstvo je mislilo da će doveče biti gotovo, ali konačno uredovanje u
					krmpotskoj općini zateglo se do kasne večeri. Da se gospoda građani ne moraju
					strmom cestom po tamnoj noći vraćati kući, odluče čekati na mjesec koji je
					izlazio iza ponoći. Dotle su se smjestili kao gosti kod krmpotskog župnika, samo
					se vratio kući jedan općinski stražar, a po njem je poručio Andrija ribarima da
					mjesto njega preuzme mjesto na svjećarici Kajetan Cazlin.</p>
				<p>Oko devete ure otisnula se svjećarica na more. Ulazila je kao krvava baklja u
					golemu crnu grobnicu gdje počivaju heroji. Šaputljiv, a snažan mrmor tihoga mora
					javljao se stotinom zagonetnih glasova. Svojim crnim veličanstvom krilila se noć
					urešena dijademom zviježđa.</p>
				<p>Na žalu su neki ribari polijegali a neki posjedali. Prate drijemno očima
					svjećaricu što svojim rumenim svjetlom odmiče u neprozirnu noć nad pučinom. A
					uza to s dosadom slušaju Juru »Krpušu« koji još nije večeras prestao prigovarati
					tome što se od utrška jutros ulovljene ribe poslalo pô dijela bolesnomu Kuzmi
					Vodaricu. Jura neprestano dokazuje neopravdanost potpore i pita bog zna po koji
					put:</p>
				<p>- A tko će dati meni ako ne radim? Što je staro i bolesno, neka odlazi... a ja ne
					dam otkidati sebi iz zuba da nahranim drugoga.</p>
				<p>- Ne blebeći! - otresao se napokon na nj netko od ribara.</p>
				<p>Krvavo svjetlo ribarice stajalo je nepomično na jednom mjestu. Ljudi u barci,
					obasjani s jedne strane žarkim rumenilom, neko su se vrijeme nemirno
					komešali.</p>
				<p>- Koji im je đavo? - upitao je neki ribar ljutito. - Ne bih rekao da su našli
					ribu... nešto im se drugo dogodilo...</p>
				<p>U ribarici bilo je uz svjećara - glavno lice - još troje ljudi: Dva veslača i
					lučar koji je po zapovijedi svjećara ložio na vatru luč, kao što su i obadva
					veslača radila veslima samo po njegovoj zapovijedi. Uspjeh lova ovisilo vještini
					svjećara, zato je to mjesto zapremao redovno sam Andrija. - Pored one četvorice
					stisnuo se u barci uza svjećara i Tito i zurio također nepomično u more po kojem
					se daleko razlio širok i rumen odsjev vatre pod kojom se cvrčeći gase u vodi
					iskre i žeravka.</p>
				<p>A Cazlin je protiv običaja i pravila bio nemiran na svom mjestu. Niz lice i vrat
					obilno mu se cijedio znoj; kadikad bi stisnuo usta i zastenjao da utomi neku
					bol.</p>
				<p>- Vas nešto kao da boli, Kajetane? - upitao ga je lučar.</p>
				<p>- Oh! - odvratio je Kajetan stisnuvši oči, ali zurio je opet u more.</p>
				<p>- Što vas muči? - izvjedljivo je nastavio lučar.</p>
				<p>- U drobu... matrun, da bog oslobodi... Evo, sav sam u znoju, a ledeni srsi
					prolaze mi životom. - I stresao se kao od studeni.</p>
				<p>- Nešto ste takova pojeli, što li? - mislio je jedan od veslača.</p>
				<p>- Kozlovinu, odnio je vrag! Nikada je ne podnosim.</p>
				<p>Ušutjeli su. Kajetan je još neko vrijeme zurio u more, a onda je rekao teško se
					dižući sa svoga mjesta:</p>
				<p>- Ne mogu više... Dolaze mi pred oči crni oblaci, ne vidim... Eto vam, pa radite
					što znate, a ja više ne mogu...</p>
				<p>Povlačio se sa svoga mjesta jaučući udušak: - A jo-o-o-o.</p>
				<p>Dok je tako stenjao savivši se na dnu barke do nogu veslača, pitala su se oba
					veslača i lučar: - Što se ima raditi?</p>
				<p>- Ja ću biti na svijeći! - rekao je na to odlučno Tito i već bio sagnut nad more
					gornjim tijelom ondje gdje je maloprije isto tako sagnut zurio u more
					Cazlin.</p>
				<p>- Nejak si ti za to - odbio ga je jedan od veslača. - Nejak si, nebore, gdje bi
					ti to!</p>
				<p>- A što sam ja ovo prvi put na svjećarici? - prigovorio mu je Tito. - Samo da mi
					nađemo ribu... Samo vi mene slušajte, a nemojte da budemo u barci dvojica ili
					trojica gospodari.</p>
				<p>Njegove su riječi bile uvjerljive, a i njegovo lice ojačano izrazitim crtama
					iskustva što se vidi često kod djece koja se rano a s razumijevanjem počnu
					baviti kakvim praktičnim radom.</p>
				<p>Cazlin je na dnu barke stenjao i zazivao u pomoć Isusa i Mariju, ali Tito ga nije
					čuo: Zurio je u more široko otvorenim očima u koje je ušla sva njegova duša. I
					lučar i veslači pitali su se pogledima: - Šta da se radi?</p>
				<p>Barka se sporo micala. Tito, sav u jarkom svjetlu, ukočio se sagnut nad more kao
					kip.</p>
				<p>- Riba... - rekao je najednom tihim, ali sigurnim glasom.</p>
				<p>Bjelkasto i sivo mnoštvo riba pokazalo se duboko pod barkom kao sika i tromo se
					dizalo prema površini.</p>
				<p>- Naprijed... natrag... ne pljuskaj veslom... - odrješito je ali s primjesom
					strasti zapovijedao Tito. Ozbiljnost i uzbuđaj duše kojim se našao na tom
					mjestu, davao je njegovom djetinjem licu čisto muževni izražaj akoprem mu se je
					nenadano ispunila smjela želja da se nađe jednom ovako samostalan bez ičijeg
					nadzora na mjestu svjećara. Kako se slatko i zanosno zamišljao u tu želju koja
					je značila vrhunac svega... Kako bi se pred njegovom fantazijom bujno redale
					slike pod plamtećom luči... Kako bi mu duša rasla kao nabreknuta od osjećaja
					vlasti da je tu ljudima i ribi zapovjednik i gospodar! Zato se sav kao nadahnut
					našao na mjestu oboljelog ribara; sva duša ronila mu je s pogledom uz ribu pod
					morem... a onda je morao zakipjeti gorkim prosvjedom proti veslaču koji se još
					jednom usudio izustiti sumnju: Može li on ovako nejak da bude svjećarom? A on se
					ćutio velik, jak i samostalan na tom mjestu, ravan ocu i izabranim ribarima koji
					su umjeli voditi ribu pod svijećom.</p>
				<p>Bjelkasto mnoštvo sve se više dizalo k površini, a o rumenom svjetlu već su se
					razabirale pojedine ribe svojim skladno formiranim tijelom.</p>
				<p>- Kajetane, našli smo ribu... - rekao je jedan od veslača bolesnomu ribaru -
					možda bi vi htjeli da pogledate?</p>
				<p>Mjesto odgovora zastenjao je Kajetan na dnu barke:</p>
				<p>- O Isuse... o djevice Marijo...</p>
				<p>- Samo da mu sad ne popusti muka - pomislio je Tito.</p>
				<p>- Dobro vodi ribu - priznao je jedan veslač, a smiješak velikoga zadovoljstva
					duše provalio je na Titovo lice:</p>
				<p>- Riba zapovijeda meni, a ja po njoj vama... eto, zato je dobro vodim - razjasnio
					je Tito.</p>
				<p>Napokon je sretno doveo ribu k obali gdje su je ribari zatvorili mrežom.</p>
				<p>S udivljenjem spominjali su ribari Tita:</p>
				<p>- Ja se, duše mi, ne bih odvažio - rekao je jedan, a drugi mu je, jedan od
					veslača, uletio u riječ:</p>
				<p>- Kako samo zna zapovijedati... Odnio me vrag ako nijesam bio, stojeći na veslu,
					u većem strahu nego kad mu zapovijeda u barci otac.</p>
				<p>- Vraška je to glavica - pohvalno su govorili i drugi krcajući u barke obilan
					lov.</p>
				<p>Sutradan oko jedanaeste ure pošli su Andrija i Tito, obadva svečano odjeveni, da
					upišu Tita u gimnaziju.</p>
				<p>Prvi korak u gimnazijsku zgradu nije bio Titu ugodan, a tome kao da je bio kriv
					otac. U njegovom vazda mirnom, vedrom i samosvjesnom licu sjedio je sada neki
					ukočen izraz, gotovo strah. On koji je kao od šale pokoravao svojoj vlasti bijes
					bure držeći u barci jednom rukom uže od jedra a drugom kormilo - sad je,
					stupivši na prag te zgrade, čisto poblijedio od onoga čuvstva što mu bijaše
					sapelo grudi, izgubio dah i sav izgubljen, šapćući rekao Titu: - Pričekajmo tu,
					dok se tko ne namjeri da nam kaže kamo ćemo...</p>
				<p>Stisnuli su se kraj zida i muče, ne usuđujući se ni šaptati, gledali zidove u
					polutamnom hodniku. Obojica bi bili voljeli da se nijesu morali naći tu što je
					skroz oprečno slobodnom otvorenom moru gdje se stalno kretao njihov život. Ali
					obadvojica bijahu uvjereni da je ova žrtva nužna poradi onoga velikoga što
					moraju za Tita iskupiti od budućnosti.</p>
				<p>Teški, tromi koraci odjekivali su iza zakreta hodnika, a onda se Andriji i Titu
					pokazala visoka, ugojena ličnost gimnazijskog podvornika Antone. - A! - začudio
					se Antona - pa i vi doveli sina k nama? Ne radite pametno. Kad je on noćas umio
					uloviti onoliku ribu, pustio bih ja njega radije da se drži očeva zanata.</p>
				<p>- Do vraga i noćašnja riba! - pomislio je ljutito Andrija, a podvorniku je rekao
					ponizno i laskavo:</p>
				<p>- Škola je škola, gospodine... A kod vas se dade naučiti sve...</p>
				<p>- Kod nas se dade naučiti sve - potvrdio je Antona - ali nauka nije za svakoga.
					Ribariti i učiti, to se ne slaže. Mudromu jedno oko dosta - upleo je u svoj
					govor poslovicu jer je u njega bilo uvjerenja, bog zna otkuda, da bez poslovica
					nema pametnog razgovora.</p>
				<p>- Ja ga preporučujem i vašoj dobroti - govorio je smjerno Andrija stisnuvši glavu
					među ramena. - A bit ću vam zahvalan... Jer mlado je još, istina, pa bi se moglo
					lako zaboraviti...</p>
				<p>- Dobro... dobro... - zamišljeno je rekao Antona jer je u sebi došao taj čas na
					misao koja nije bila baš najplemenitije vrste. U njega su se hranili neki
					neoženjeni profesori, a držao je na opskrbi i đake, pa je odmah shvatio da ne bi
					bilo zgorega kad bi poglavica ribara bio prema njemu vezan takvom obvezom kao
					što je paska na sina.</p>
				<p>- Što se mene tiče - rekao je Andriji - ja ću ga držati na oku. Ali sad ribanju
					na stranu! - obratio se Titu koji je plašljivo, s kapom na ustima, stajao kraj
					oca. Dao mu je još nekih uputa i završio da je gimnazija nešto drugo nego mala
					škola koju je dosada polazio.</p>
				<p>- Altrochè! - kliknuo je na to Andrija. Antonine riječi razgalile su ponešto
					leden osjećaj što ga bijaše zahvatio svega kad mu je noga zakoračila u
					gimnazijsku zgradu.</p>
				<p>- A upisat ćete ga tamo, druga vrata - pokazao mu je Antona rukom. - Tamo upisuje
					sam gospodin ravnatelj.</p>
				<p>U pisarnici sjedio je ravnatelj, svećenik, za pisaćim stolom, a nedaleko kraj
					prozora tiho su se ali živahno razgovarala petorica profesora. Dok je ravnatelj
					upisivao Tita, bilo je Andriji očito po kretovima i pogledima profesora da
					govore o Titu.</p>
				<p>- Je li to taj što je noćas vodio ribu pod svijećom? - upitao je Andriju jedan od
					profesora.</p>
				<p>- Na službu, vaša veleučenosti - ponizno je odgovorio Andrija, a nije znao da li
					bi se smio poradovati tome zanimanju profesora za Tita.</p>
				<p>Sa svjetlijim čuvstvom vraćao se Andrija kući. Prvi korak za Titovu budućnost bio
					je obavljen...</p>
				<p>- Sad treba učiti - govorio je Titu ne iz uvjerenja nego s nekom ugodnom
					razdraženošću duše. - Ja ću ti kupiti posebnu barku, pa ćeš u slobodno vrijeme
					moći za zabavu ribariti i jedriti sa svojim drugovima A gospoda profesori čini
					se kao da su dobri ljudi. Što se tebi čini?</p>
				<p>Tito je umjesto odgovora slegao ramenima. Poslije podne, kad se razdijelio utržak
					od noćašnje ribe i ostatak posolio, ponudio je Andrija ribare čašom vina:</p>
				<p>- Neka bude - rekao im je - u zdravlje moga Tita. Danas sam ga upisao u
					gimnaziju, pa neka bog dâ da bude sretno...</p>
				<p>- A ja velim - digao je jedan ribar čašu - da je Tito položio noćas sjajno u
					našoj školi maturu. Bože mu daj zdravlje, pa da za osam godina proslavimo ovako
					i njegovu maturu u gimnaziji, jer će ono biti glavica kojoj će se daleko tražiti
					badava par.</p>
				<p>- Valjda se nije imao u koga uvrći! - pogledao je Jura Andriju da mu se ulaska,
					jer ga je Andrija gledao mrko što se Jura opet danas bučno opirao da se od
					noćašnje lovine pošalje milostinja nemoćnomu Kuzmi.</p>
			</div>
			<div type="chapter">
				<head>IV</head>
				<p>Tito je u gimnaziji napredovao. Sjajnu svjedodžbu nije nikada dobio, ali stalno
					svoj »prvi red«. Andrija je bio zadovoljan.</p>
				<p>- Dobro je ovako - rekao bi sinu - samo kad se turaš naprvo, samo kad ne
					zaostaješ za drugima...</p>
				<p>Istom u trećem razredu opazio je profesor algebre da je cijelo Titovo znanje
					mrtvo memoriranje sa jedva osjetljivim tračkom razumijevanja... Upozorio je na
					to svoje drugove, i odmah su se svi osvjedočili da je u Tita Dorčića razvito
					pamćenje u neobičnome razmjerju naprama drugim intelektualnim sposobnostima.
					Jedan ga je od njih nazvao na to đakom »koji sve nauči, a ništa ne zna« - i s
					tim osvjedočenjem kod profesora turao se odsada Tito iz razreda u razred.</p>
				<p>Izim vrlo razvitoga pamćenja još je jedno svojstvo duše pomagalo u školi Titu:
					lukavost... To je svojstvo vrlo obična pojava kod đaka slabih duševnih
					sposobnosti. Razvije se u njih do savršenosti, jer im je jedino utočište na koje
					ih upućuje primitivni nagon samoobrane, jedino sredstvo spasa na tuđim vodama u
					koje ih je bacila ne volja nego sudbina... Takav je bio Tito. Nijedan ga predmet
					nije zanimao. Ali za predavanja buljio bi u profesora kao da očima upija u sebe
					smisao njegovih riječi - dočim je u sebi taj čas izrađivao osnovu kako će doći
					do glave nekomu grugu koji mu je uzastopce u dva dana odgrizao tri udice. -
					Škola mu je bila muka, ali polazio ju je redovito i s lakoćom učio napamet
					lekcije, a zadaće i školske i domaće vješto prepisivao od suučenika
					promjenjujući hotimice gdjekoja mjesta da bolje zametne trag krađi.</p>
				<p>Jedna mu je samo zadaća tičuća se škole bila skroz jasna: da mora prolaziti s
					prvim redom. Ćutio je da u njega nema onoga čim su drugi đaci prevlađivali
					teškoće nauke kao da su u njih krila - ali zato je s onim dvama sredstvima,
					memorijom i lukavštinom, baratao lako i uspješno. Onaj veliki cilj što ga je o
					njegovom školanju zamišljao otac, sjevkao je pred Titovim očima još nejasan u
					velikoj daljini. Na nj nije, izim po napomeni oca, nikada ni mislio: smatrao je
					školsku muku kao neotklonjiv navrat sudbine kojoj u lice gleda otac s
					nepokolebljivim pouzdanjem...</p>
				<p>O tom bi otac znao živo govoriti... ispuniti time cijele duge zimske večeri kad
					bi natakao vina jednako sebi kao što i njemu... Tad bi nehotice morao da
					razmišlja o očevom uvjerenju, a školska dužnost pričinila bi mu se kao
					nedogledna, mračna i skroz neprijazna pustoš oštroga trnja i kamenja. Profesori
					su bili gončine koji su ga bosonoga tjerali preko tog golemog, nepoznatog
					prostora otkinuvši ga od slobodnoga i slatkoga života na moru i na žalu pred
					rođenom kućom... I ti gončine ne dadu mu odahnuti da mu se počine duša na rodnom
					žalu što je odgojio njegovo djetinjstvo i dobu prvoga razumijevanja... Tjeraju,
					nemilosrdno ga tjeraju, a on im se pokorava s većim strahom nego što bijahu
					Tumanićeve šibe, jer o toj pokornosti ovisi ono o čem njegov otac govori kao o
					nužnom i sjajnom određenju njegova života... On sâm ne mari da to određenje
					pravo shvati. Tek je uvjeren iz očevih riječi da iza tih muka slijedi sloboda,
					gospodstvo, bogatstvo, sjaj... Tad bi mu mrka škola pokazala svoje veselije
					lice... osjetio bi dapače da sjedi u školi s jednakim pravom kao što i oni
					njegovi sudrugovi koji se poradi napretka iz razreda u razred nijesu morali
					oslanjati samo na memoriju i utjecati lukavštini kad ne bi ona dostajala.
					Profesori su i nadalje govorili o Titu da ne zna ništa ali nauči sve, a po
					službenoj klasifikaciji prolazio je svako poljeće s »prvim redom«.</p>
				<p>Tako je svršio Tito niže gimnazijalne razrede.</p>
				<p>Tih praznika jednoga dana pri zalazu sunca vraćao se Andrija cestom što vodi uz
					more prema gradu, iz svoga vinograda gdje je pregledavao kako stoji loza.
					Izdaleka upoznao je pred sobom na cesti ravnatelja gimnazije, visoka pristara
					svećenika, koji je išao otkrite glave vrlo sporim korakom popostajući češće da
					se zagleda u mirnu pučinu po kojoj se ovaj čas praćakalo nekoliko dupinâ.
					Andrija je poćutio živahnu želju da govori s ravnateljem gimnazije. Bio je
					siguran da će on pohvalno spomenuti Titov napredak, i zato je požurio korake,
					dostizao brzo ravnatelja i, poklonivši mu se, popostao časak držeći kapu u
					ruci.</p>
				<p>- Dobar dan, Dorčiću - odzdravio mu je ravnatelj kad ga je upoznao, i pozvao ga
					da pođe par koraka s njime poradi nekoga važnoga razgovora.</p>
				<p>- Molim ponizno... - prihvatio je Andrija uslužno se smiješeći.</p>
				<p>- Radi se o vašem sinu - rekao je odmah ravnatelj - on je svršio kod nas četvrti
					razred... a kud ste naumili s njime sad?</p>
				<p>Andrija se začudio nenadanom pitanju.</p>
				<p>- A kud, vaša prečasnosti, nego dalje u školu?</p>
				<p>- U više razrede gimnazije?</p>
				<p>- No, da...</p>
				<p>Ravnatelj je isprčio usne i vrtio glavom:</p>
				<p>- Ne činite toga... on vam nije za školu...</p>
				<p>Kakve su to besjede? - zabezeknuo se Andrija. - Čuje li dobro? Tito da nije za
					školu? I tako sudi ravnatelj škole sad pošto je Tito donio kući osam svjedodžaba
					prvoga reda! Što to znači? - Zadrhtale su mu usne, grka sumnja stisnula mu
					srce:</p>
				<p>- Kako da nije za školu? - promucao je prema ravnatelju.</p>
				<p>- Nije... Što ćete da vam to razjašnjujem? Ja sam iskusan čovjek, ostario sam u
					školi pa znam svakomu našemu đaku opredijeliti njegovo pravo mjesto. A gospoda
					profesori sude o vašem sinu jednako kao što i ja.</p>
				<p>- Ja ne shvaćam... - slobodnije reče Andrija. - On nauči svaku lekciju... to će
					potvrditi svi đaci koji su s njime u školi... a od gospode profesora dobiva
					svako poljeće prvi red. Pa kako to sad najednom...</p>
				<p>- On nauči - prekinuo ga je ravnatelj - on nauči, vjerovat ću, svaku lekciju. Ali
					svejedno nije za više škole jer ne zna, a ne zna zato što ne shvaća.</p>
				<p>- Nauči a ne shvaća, ne zna... - opetovao je s grkom ironijom Andrija. - Toga ne
					razumijem.</p>
				<p>- Dašto da je vama to teško razumjeti... Malo dijete koje istom pravo progovori,
					možete da naučite naizust Očenaš. Ono vam govori molitvu kao papiga, ali što
					govori toga ne zna jer ne shvaća... Odrastao razuman čovjek govori također
					naizust Očenaš, ali s razumijevanjem onoga što govori, ako moli kako treba da se
					bogu moli. A takova vam je razlika između vašega sina i drugoga kojeg učenika.
					Obadvojica nauče školsku lekciju, samo je ovaj shvaća i zna što govori, a vaš
					sin govori bez shvaćanja kao malo dijete Očenaš... Zato se vaš sin neće nikada
					okoristiti za život višim naukama, zapet će bilo gdje; za nj je školanje
					izgubljeno vrijeme. Takvi učenici natkriljuju obično u zanatu, u trgovini ili u
					drugom takvom praktičnom poslu te svoje drugove koji su njih natkriljivali
					svojim talentom u školi... Vaš je sin na primjer izvrstan ribar, to je poznata
					stvar u cijelom gradu. Ja sam ga i danas vidio, idući ovamo, kako je digao na
					ostima u barku neku veliku ribu. Gledalo je to s obale više ljudi, a jedan
					ribar, koji se također tu desio, rekao je o vašem sinu:</p>
				<p>- Koliko god puta zabode osti u more, budite sigurni da će se na njima otresati
					riba!</p>
				<p>- Tako sudi o njemu zanatom ribar. Pa zašto ga ne pritegnete k sebi da živi i
					radi s vama kad su u njega tako izvrsne sposobnosti za ribariju? Čemu ga mučiti
					školom kad po njoj ionako neće postići ništa? Za ribarstvo je sposoban, razumije
					ga, zato bi u tom poslu uspijevao, a uspjeh bi ga veselio i bodrio na ugodan
					rad. A u kakvom krasnom položaju može da zamijeni vas! - kliknuo je zaneseno
					ravnatelj. - Stotine godina razvija se u krvi vaše obitelji sposobnost i
					vještina za taj posao što bi ga vaš sin mogao isto tako časno nastaviti kao što
					ste ga vršili svi vi Dorčići od najdaljih predaka vam ovamo... a vi čupate iz
					posjeda obitelji tekovinu što su je Dorčići uzajmili od prirode, usavršili je
					svojim trudom, radom i domišljanjem i digli sebi čestit glas i osigurali lijep
					položaj u životu.</p>
				<p>- Sad... kad je svršio četiri razreda gimnazije, da bude ribar! - opro se odlučno
					Andrija skroz prečuvši ravnateljev hvalospjev ribarskoj vještini Dorčića.</p>
				<p>- Nije kasno - ozbiljno je ustvrdio ravnatelj - jer ga škola nije otuđila poslu
					koji ga zanima. Doduše sa ovo nekoliko latinskih i grčkih riječi što ih je
					naučio u školi neće uloviti ni najmanju ribicu, ali...</p>
				<p>- Radije neka ide među magistratske pisare - ljutito je upao Andrija.</p>
				<p>Ravnatelj se grko smješkao pitajući:</p>
				<p>- Radije dakle tuđi sluga nego svoj gospodar?</p>
				<p>- Dobivao bi iz gradske blagajnice stalnu plaću, a to je glavno... A meni,
					oprostite mi, ne ide u glavu da on nije za školu. Već sam upitao vašu
					prečasnost: Zašto su mu onda davala gospoda profesori prvi red?</p>
				<p>- Zašto... da, zašto? - s trpkim je izražajem na licu opetovao ravnatelj
					Andrijino pitanje. - Zato, moj Dorčiću, što je škola ovako kakva je danas, na
					koncu također ured u kojem se pazi poglavito na to da stranke, a to su đaci,
					formalno udovolje propisima... A škola kao što je gimnazija morala bi biti
					daleko od toga birokratizma. Ona bi u jednu ruku imala biti i hram gdje se
					naučaju i šire znanosti i oplemenjuje idejama velikih duhova ljudska narav. S
					druge, praktične strane, trebala bi da ima takova škola pred očima samo one
					ljude koji će iza svršenih nauka zapremati u ljudskom društvu najvažnija i
					najodličnija mjesta skopčana s velikom odgovornošću savjesti jer se po njima
					dade učiniti za narod i za državu mnogo dobra ali i mnogo zla... Samo sa ta dva
					gledišta trebalo bi da gimnazija prima i ocjenjuje svoje učenike. Neka se
					pridrže samo oni koji pokažu u sebi jamstvo da mogu u sebe asimilirati znanje i
					ideje koje su duševno podizale, oplemenjivale i vodile do savršenosti
					čovječanstvo otimajući ga živinstvu. A one koji pokažu da nemaju u sebi
					prijemljive snage za te ideje, da odbaci, jer su oni teret školi a ona teret
					njima. Ne bi to bila nepravda, kao što se čini u prvi mah: jer takovi mogu imati
					izvrsnih sposobnosti za praktičan, običan rad; školsko im je znanje gimnazije
					skroz suvišno, nijesu ga u sebe upili, mučili su se s njime i gubili vrijeme što
					su ga krasno mogli upotrijebiti na odgajanje rođenih sposobnosti. Tjerajte silom
					takove u više škole, oni skroz promaše svoj cilj: ili se posve izgube svojom
					nesposobnošću u ljudskom društvu... ili živare besplodno bez ugleda... ili se
					laćaju nemoralnih sredstava da dođu da moći i ugleda... Gimnazija, kako je ja
					pomišljam, ne bi bila ni za one učenike koji je sad polaze s nakanom da postignu
					manje činovničko mjesto. Na takovim se mjestima obavlja posao mehanično po
					stalnim propisima bez veće samoradinosti činovnika... zato je za takove ljude
					skroz suvišno da čitaju u grčkom originalu Homera ili da se muče matematičkim
					dokazom o gravitaciji... Za takove bi trebalo da postoje druge škole, sa skroz
					drugačijom naukovnom osnovom - a gimnazija i univerzitet to bi bili hramovi
					čiste znanosti za odabrane koji su dovoljno nadareni moralno i intelektualno za
					asimilaciju i provađanje plemenitih ideja... jer samo takovi spadaju na pročelja
					ljudskoga društva...</p>
				<p>Stari gospodin očito je zaboravio da pored njega stupa priprost, nepismen ribar,
					i on se sav podao s oduševljenjem raspravljanju o temi o kojoj već godine i
					godine razmišlja i o kojoj je u njemačkim školskim listovima napisao uvaženih
					rasprava.</p>
				<p>- Rekao sam vam, današnja je škola jednostavan ured - nastavio je odmah jednako
					se zanašajući svojim predavanjem. - Profesor ima u ruci ljestvicu po kojoj
					ocjenjuje đaka, kao što vinar sa svojom spravom mjeri množinu alkohola u vinu.
					Pita se glavno: je li đak miran, uredan i da li nauči lekciju... i njegova se
					vrijednost ocjenjuje po tim vanjskim biljezima koji varaju u više od polovice
					slučajeva. Koliko puta nastrada intelektualno i moralno darovito dijete samo
					poradi svoje djetinje lakoumnosti, gdjekada poradi svoje bezazlenosti jer se ne
					zna sakriti ili neće da se sakrije. Naivno je pa drži da će i drugi suditi o
					njegovim pogreškama ne podavajući im važnosti kao što im je ni ono samo ne
					podaje... A drugi može da bude tupoglav, pun zlobe, zaražen kojekakvim potajnim
					griješenjem... ali vješto se skriva i prolazi pred birokratskim uredom škole
					dobro. A takvi, Dorčiću, kad svrše škole, to su vam konopci iz kojih se plete
					bič naroda... Tko je kriv? I ja i profesori... svi smo krivi. A nama je kriv
					uređaj škole kakav je danas. I tu vladaju stalni propisi, kao što npr. kod
					carinskoga ureda određena carina na koju robu ili poštarskoga ureda pristojba
					prema vrsti pisma i pošiljke... Mnogo je djece, profesor i ne može uz najbolju
					volju da zagleda u jezgru. K tome naš strah za disciplinu i red u zavodu! A bez
					toga dvoga ne možemo da pomislimo školu... pa se iz samoga straha odreže često
					od škole koje udo samo poradi nedužnih prišteva, a mnoga uda otrovane krvi ako
					ne izbace na vidjelo čirove, ostanu netaknuta...</p>
				<p>Direktor je, zanijevši se sav u svoju omiljelu temu, zaboravio i to što je bio
					povod ovome razgovoru... zaboravio Dorčićeva sina i upeo se samo da uvjeri o
					važnosti svoje ideje eto i toga čovjeka koji je sa malo razumijevanja ponizno
					slušao njegovo razlaganje.</p>
				<p>U tom su se sreli s nekom gospodom što su se pokazala na cesti iza okreta drage i
					rukovala odmah s ravnateljem. Andrija se smjerao poklonio i pošao žurnim korakom
					naprijed.</p>
				<p>Razmišljao je o ravnateljevim riječima i razabrao da on u svojoj glavi nosi puno
					nekakvih škola... jedne za male činovnike, druge možda za trgovce i obrtnike...
					ili za ove neke male škole, a posebno kao kakovo veliko gospodstvo gimnaziju u
					koju po ravnateljevu sudu ne bi mogao ući njegov Tito. - A zašto ne bi? - upitao
					je srdito Andrija. Što on govori da jedni postignu svoje mjesto pameću a drugi
					lukavošću ili poniznošću... pa što je zlo na tom? Svatko živi i tura se naprijed
					kako zna i kako može. Njemu bi Tito, uvjeren o svojoj cijeni, pripovijedao kako
					ga još nikada nije ulovio koji profesor da prepisuje zadaće od drugih đaka. - Ja
					znam ukrasti - tumačio je ocu - a drugi ne znadu pa stradaju. - I pripovijedao
					mu je kako je starinski neki narod imao zakon da je slobodno ukrasti, ali
					ukrasti lukavo, da te ne ulove u krađi... Andriji se to u Titu vrlo sviđalo; tu
					lukavost smatrao je talentom i jamstvom da će Tito znati živjeti, to će reći da
					se neće dati ugušiti od drugih. Samo da on svrši škole i da se dočepa mjesta
					ovako ili onako. - A što on govori - pomislio je srdito o ravnatelju - znamo mi
					svi tako govoriti kad se ne tiče vlastite kože.</p>
				<p>Tako je Tito došao u višu gimnaziju. Da sigurnije napreduje, uzeo mu je otac
					instruktora, nekoga sedmoškolca Devića, dječaka oniska i jaka trupa, kratkih
					nogu, niska čela, vrlo uredna i marljiva, ali skromno nadarena đaka. Ličanin,
					rodom iz vrlo siromašne kuće, čekao je samo da se dočepa sjemeništa gdje je već
					sada dobivao badava objed i večeru od ostataka iza stola za kojim su jeli
					teolozi. Ukoliko mu nije bila zabavljena pamet opetovanjem kakve školske
					lekcije, on je mislio samo na jelo. Najesti se pravo do sita bio je ideal
					siromašnoga đaka.</p>
				<p>Na toga se Devića nekako namjerio Andrija i plaćao mu za trud dva forinta
					mjesečno. A Lucija ga je sa svoje strane ponudila svaki put kavom ako se nije
					našla gdje u ormaru kakva ribica ili komadić mesa što je ostao od objeda. A i
					trebalo je da se takvim mitom predobije instruktor. Još je Tito htio da on i
					instruktor uče u barci, dočim se Dević u barku nije dao. Titu je bilo do toga da
					u isti mah lovi ribu dok memorira lekciju što bi mu je čitao instruktor. Ličko
					dijete, rođeno daleko od mora, zaziralo je vrlo od mora. Sjedeći od nevolje u
					barci, držao bi se grčevito obadvjema rukama bokova barke kao od straha da mu i
					ta nesigurna splav na nevjernu moru ne izmakne ispod nogu.</p>
				<p>- Kako moj Tito? - upitala bi Lucija Devića.</p>
				<p>- Bome dobro, gospodarice - odvratio bi instruktor. - Za što bih ja da naučim
					izgubio uru, on samo dva puta čuje pa zna. Lak bi meni bio s njime posao da nije
					barke...</p>
				<p>Kad bi more bilo malo ustalasano, ne bi se Dević dao ni za živu glavu u barku. A
					Tito bi rekao nehajno:</p>
				<p>- Kad nećete, što ću vam ja? - I otisnuo bi se sam od obale.</p>
				<p>A instruktor bi stajao na obali kao izgubljen; dvije aždaje režale bi na nj s
					dviju strana: strah da će izgubiti instrukciju kojom je plaćao stan, i strah od
					mora o kom je u sebi sačuvao od djetinjstva iz priča stalno uvjerenje da je sa
					svojim talasima stoglavi zmaj koji požudno hlepi za ljudskim životom... I
					gledajući tako izgubljen za barkom u kojoj se ljuljuškao Tito, bio je nalik na
					koku koja vodi pačiće, a oni, došavši do vode, zaplovili u nju ne mareći nimalo
					što brižna vodilja zdvaja za njima, a ne smije u njihov elemenat...</p>
				<p>- Da je u vas srca, ne biste me nikada zvali u barku - iskreno bi prigovorio
					instruktor Titu.</p>
				<p>- Vama bi trebalo srca! - odvratio bi mu Tito - jer vam i ne doliči taj bablji
					strah.</p>
				<p>- Nije to, nebore, bablji strah - branio se instruktor. - Ja sam s nabitom
					kuburom spavao sâm uz volove kad mi je bilo dvanaest godina, pa nijesam nikada
					oćutio straha ni od vuka ni od lopova. Ali more je drugo! Da se digne oluja, što
					bi meni pomoglo pa da mi je u prsima srce Kraljevića Marka?</p>
				<p>Jednom pod konac školske godine iza užine ušli su u barku instruktor, Tito i mali
					neki veslač. Dan je bio mutan, ispod oblaka tištila je omara, daleko iz kanala
					čuo se šum jugovine.</p>
				<p>- Ovo je vrijeme - rekao je veselo Tito - kad riba u moru grize kao muha na
					kraju.</p>
				<p>Instruktor je nevoljko kimnuo glavom, gledao nepovjerljivo u zelenkastu tišinu
					što se nadimala velikim nabreknutim a mrtvim talasima, i držao se kao kliještima
					objema rukama sjedala pod sobom. Na koljenima bila mu je knjiga iz koje je čitao
					naglas neke matematičke formule. Tito ga je slušao i lovio u isti čas ribu.</p>
				<p>Sve bliže čula se jugovina, sve življe ljuljala se barka, sve čvršće stiskao je
					instruktor pod sobom sjedalo. Kratak mah vjetra doletio bi sad s ove sad s one
					strane; iz oblaka otkinula bi se pogdjekoja kap kiše, visoko u zraku muklo bi
					zatutnjila daleka grmljavina.</p>
				<p>- Iskrcajmo se - molio je instruktor prekidajući se u čitanju matematičkih
					formula svaki put kad bi veći talas jače zaljuljao barkom.</p>
				<p>- Još samo četvrt sata - nehajno je odgovarao Tito.</p>
				<p>A instruktor je bio sve bljeđi, sve jače stiskao ukočenim prstima drvo i sve
					usrdnije molio:</p>
				<p>- Iskrcajmo se... bogom vas bratim, iskrcajmo se...</p>
				<p>- Još samo četvrt sata - odgovarao je Tito. A veliki talasi jugovine dovaljali su
					se do ruba luke gdje ih je jedno vrijeme suzbijao vjetar s kraja. U toj borbi
					dvaju vjetrova prevladala je napokon jugovina, njezini mutni veliki i tromi
					talasi valjali su se cijelom pučinom kao nepregledna vojska.</p>
				<p>Barka se najednom od nenadanog udarca jače zanjihala, instruktor je pogledao u
					zjalo vala a knjiga mu je pala s koljena.</p>
				<p>- Više nema šale - rekao je dršćući Titu. - Meni je zlo, zato me iskrcajte, a vi
					kako vam drago...</p>
				<p>- Još samo dvije ribe - odgovorio je Tito i namignuo dječaku da vesla
					naprijed.</p>
				<p>- Tito, bogom vas bratim, iskrcajte me - molio je instruktor.</p>
				<p>- Kako je ono glasila posljednja formula? - upitao je Tito izvlačeći ulovljenu
					ribu. - Uvjetna jednadžba: a1 (b2 c3 - b3 c2)...</p>
				<p>- Pobratime, do smrti ću ti biti zahvalan, samo me sad iskrcaj! - prekinuo ga je
					instruktor očajno tiskajući prste pod sobom u sjedalo. Veliki, mrki i zelenkasti
					vali udarali su sve snažnije o barku dižući je i spuštajući na svojim plećima
					kao ljusku.</p>
				<p>Tito je nastavio: + a2 (b3 c2)... - a instruktor je zaplakao:</p>
				<p>- O, slatka majko, ovoga ti ja preživjeti neću... U što mene dovede moje
					siromaštvo! Da se nijesam polakomio za instrukcijom, nikada se jadan ne bih u
					ovome zlu našao... Ljubljeni, mili, slatki Tito... ljubit ću te kao rođenoga
					brata i poštovati kao oca svoga, samo me iskrcaj...</p>
				<p>- Evo odmah, evo - hladno je govorio Tito i migao dječaku da vesla naprijed.</p>
				<p>A instruktor je najednom digao svoje blijedo, strahom izmoreno lice prema
					Titu:</p>
				<p>- Tužit ću te ravnatelju, ubojico! Na kraj me vozi!</p>
				<p>To je bila provala njegove posljednje energije. U glavi mu se zavrtjelo,
					ispraznio želudac i klonuo na dno barke omamljenih živaca i izmoren mukama
					želuca.</p>
				<p>A odmah na to digla se oluja i sa sjeverne strane. U bregovima šumio je vihor,
					blijesak za blijeskom sijevao je od bregova do otoka, zrakom bi zatresla
					grmljavina sad kao da se lome oblaci a sad kao da se razdiru od jednoga kraja
					nebišta do drugoga.</p>
				<p>- Nevera - rekao je Tito veslaču - sad moramo kući. Izvukao je povraz, namjestio
					veslo i upro se krepko, a barka je preko talasa jurila kao riba.</p>
				<p>- Posljednji čas - rekao je otac čekajući ga na obali.</p>
				<p>More je šumilo, vihor bučio, s obale je dolazila nagla kiša i stala šibati oštrim
					šibama more.</p>
				<p>- Gdje ti je instruktor? - upitao je Andrija Tita kad je doplovio k obali.</p>
				<p>- Evo ga, spava... naškodila mu je užina - nasmijao se Tito.</p>
				<p>Instruktor je bio promokao do kože. Preodjeli su ga u Titovu rubeninu i položili
					u krevet. Kad je bilo vrijeme večeri, ustao je, ali pod se talasao pod njegovim
					nogama a zidovi ljuljali oko njega kao da je kuća uzljuljan brod na uzburkanom
					moru. U cijelom organizmu prvi se osvijestio njegov želudac. Nije ga bila volja
					da progovori, ali večerajući ponio se opet kao junak. Ispio je samo čašu vina i
					odmah se oprostio.</p>
				<p>Idući do kuće, opetovano je sebi zadavao tvrdu vjeru da već neće uljesti u barku
					kad je danas nekim čudom iznio iz nje živu glavu.</p>
				<p>I u višoj gimnaziji prolazio je Tito poljeće za poljećem s »prvim redom«.
					Profesori su bili jednako uvjereni da je to đak koji sve nauči a ništa ne zna,
					ali ocjenjivali su u svjedodžbama ono što bi naučio, a ne što je znao. A Tito je
					inače spadao među »uredne« đake. Nikada nije izostao ure od škole. Ljeti bi
					prije dana otišao na ribariju, ali bi dospio svaki dan na đačku misu, zavukao se
					na crkvenom koru gdje u kut gdje bi neopažen od profesora prepisivao kakvu
					zadaću ili memorirao lekciju. Nikada ga nijesu ulovili da sudjeluje u javnim
					patriotskim ovacijama ili protestima kojima je ono burno političko doba davalo
					svaki čas prilike da bilo u kojoj formi provale među građanstvom. Sve svoje
					slobodno vrijeme provodio bi na ribariji, a kad se za oluje ili zimi ne bi mogao
					otisnuti na more, stalno bi se našao u društvu ribarâ i mesarâ u konobi stare
					konobarice Rike. U taj tamni, kao cijela kuća velik prostor u prizemlju dolazilo
					je svjetlo samo na dva malena prozorčića. Nad velikim ognjištem neprestano je
					gorjela uljenica i tinjala na njem žeravica. Dva vrlo dugačka, crveno naličena
					stola s klupama stajala su uzduž konobe. Uz jedan zid bila su prislonjena dva
					mala burenca vina. Drugo šta, izim košarice s hljebom na jednoj klupi, u konobi
					nije bilo. U tom mračnom i neveselom prostoru što je bio pun zapaha od izgorjele
					masti i ulja, prosjedio bi Tito sate i sate razgovarajući se s konobaricom
					Rikom, slušajući njezinu vječitu kavgu sa služavkama i sa susjedima i igrajući s
					ribarima i s mesarima na talijanske karte za vino. A za tu Titovu zabavu nije
					znao ni jedan profesor; on bi na stražnja, dvorišna vrata šmugnuo u konobu
					nikada neopažen - i zato su profesori samo po slutnji sudili da on nije, što se
					ćudorednoga vladanja tiče, uzoran đak... Ali na pitanje: - Tko ima što iznijeti
					u tom pogledu proti Titu? - nije ga gotovom činjenicom mogao optužiti nitko.</p>
				<p>A škola je ostala za nj nužno zlo spojeno s mukama i s odvratnom brigom...
					Nijedan ga predmet nije veselio, ni poezija, kao što ni matematične formule što
					bi ih mrtvo memorirao... U sedmom razredu došao je za profesora iz hrvatskoga
					jezika novi profesor, mlad svećenik, koji je kao đak praškoga sveučilišta
					drugovao tamo s mnogim zanosnim mladim Hrvatima, među drugima i s Augustom
					Šenoom. Prije njega je hrvatski jezik i literatura bila pastorče među
					gimnazijalnim predmetima, a sad su prvi put slušali mladi đaci zanosna
					predavanja o znamenitoj starohrvatskoj književnosti u Dalmaciji. Satovi za
					hrvatski jezik bili su sada za njih neke vrste svetkovina, u đačkim sobama
					nabitima dimom iz lula uskrsavale su ideje starih dalmatinskih pisaca i
					zauzimale svoje mjesto u mladim srcima... Titu je sa još nekim drugovima bilo to
					oduševljavanje zagonetka. Kao što se čudio tome da je Goethe bio učenjak,
					prirodoslovac i filozof pa ipak pisao stihove, tako nije mogao sebi protumačiti
					da je Gundulić bio pjesnik - i državnik...</p>
				<p>Te iste godine došao je u gimnaziju kao novi profesor i neki Henrik Wolff. Bio je
					prirodoslovac, mlad dvadeset i petogodišnji čovjek neprivlačljive vanjštine,
					oširoka lica i nosa, jakih zubi, nekog začuđenog pogleda ispod naočala. Lice mu
					je bilo obraslo nejednakom svijetlom dlakom, kretnja je bio nespretnih, odijevao
					se nespretno - sva njegova pojava sjecala je s prvoga pogleda na opicu. - Bio je
					godinu dana učenik mladoga učenjaka Haeckela koji je bio postigao profesorsku
					stolicu na sveučilištu u Jeni; otuda ga je poslalo ministarstvo na službovanje u
					senjsku gimnaziju. Imao je da predaje u višim razredima fiziku i filozofsku
					propedeutiku. Među đacima odmah se pronio glas da je taj učenjak vanredno strog
					profesor...</p>
				<p>Ako je tko imao razloga da se brecne od takovih glasova, to je bio Tito. U svakom
					drugom predmetu bila je njegova memorija pouzdaniji oslon nego baš u tim
					Wolffovim predmetima. Tek dosadanji profesori - sad je to u nevolji počeo
					osjećati - bili su prema njemu obzirni, s njima mu je bilo u gimnaziji ipak kao
					u nekoj velikoj zajedničkoj porodici. A kako će se ponijeti prema njemu taj tuđi
					čovjek, taj hladni učenjak?</p>
				<p>Titov je strah bio opravdan: Wolff ga je odmah upoznao. Osvjedočio se da je to
					đak kojega u indukciji i dedukciji nauke ne vodi jedina pozvana i pouzdana moć
					ljudskoga duha - razum, nego mrtva memorija kojom je primao u se i davao iz sebe
					definicije i logiku dokazivanja kao što ih u štampi primaju i vjerno
					reproduciraju listovi knjige.</p>
				<p>- Vi nijeste za školu - rekao mu je jednom odlučno Wolff. - Njihov je grijeh, a
					vaša šteta što su vas dosada propuštali...</p>
				<p>Tito se već smatrao izgubljenim, a tad ga je spasio slučaj sprijateljivši ga
					tješnje s Wolffom nego ikojega drugoga đaka zavoda.</p>
				<p>Wolff je izrađivao kao doktorsku disertaciju radnju s temom: »Intelektualni
					razvitak po stališkom zanimanju ljudi« - dakako u smislu Lamarckove descendentne
					teorije i Darwinove selekcije. Često se znao tužiti drugovima kako u
					znanstvenom obrađivanju teme nailazi svaki čas na poteškoće na koje nije ni
					pomišljao kad se odlučio za tu radnju, što je dalje ulazio u nju, sve se više
					gomilala poteškoća na poteškoću, i često puta poradi manjkavih podataka ostala
					bi jedina fantazija kojom je mogao priteći u pomoć znanstvenom radu razuma.</p>
				<p>Direktor Sabljak nije dašto kao katolički svećenik mogao da prizna hipoteze što
					ih je izvodila znanost iz Lamarckovog umovanja i gradiva sabrana Darwinovim
					ustrajnim radom, ali o temi disertacije rado je raspravljao s Wolffom. U
					Wolffovim je izvodima gledao skroz sa protivne strane nađenu potvrdu svome
					uvjerenju što je pred njegovim očima svršavalo s neotklonjivom nuždom da se
					preustroje gimnazije. Jer i Wolff je dolazio svojim putem do zaključka da je za
					neki postotak učenika djelomice, a za neki posve, izgubljeno vrijeme nauka za
					koje nemaju rođenih sposobnosti ili im se nijesu te sposobnosti uslijed neporabe
					razvile. Nekoji su profesori prigovarali Sabljaku da bi se uvedenjem posebnih
					škola za male činovnike, obrtnike, trgovce itd. otvorio veći jaz među sinovima
					jedne domovine. Na to je odvraćao direktor Sabljak primjerom da je i sada među
					sveučilišnim profesorom i obrtnikom golema razlika u pogledu znanja i naobrazbe
					- ali ih jednoga uz drugoga vežu socijalne i političke veze toliko te se u
					običnom životu ta razlika i ne spominje. Obrtnik, trgovac i mali činovnik
					obrazovan općom naobrazbom prema svojoj duševnoj nadarenosti i potrebama svoga
					zanimanja i građanstva - bit će vredniji, karakterniji i u društvu ugodniji
					čovjek od onoga koji se s nerazumijevanjem nauke proturao kroz akademske
					studije...</p>
				<p>Direktor je Sabljak vodio već dvadeset godina točan račun o svojim đacima.
					Njegovi točni i savjesno složeni zapisci s mnogim oštroumnim bilješkama bili su
					Wolffu zlatan prinos za izradbu njegove radnje. Tu je on na primjer našao da su
					seljačka djeca u gimnaziji poprečno dobri đaci. To se dakako dalo tumačiti time
					što su samo rijetki, i to najbolji, dolazili sa seoske pučke škole u srednju.
					Shvaćanje im je dobro, marljivi su ì uredni, ćudoredni i bojažljivi, teško će se
					kada naći u kakvoj đačkoj zavjeri. Kao činovnici marljivi su i uredni, ali u
					javnom radu odmah se pokazuje međa njihovoga talenta. Nad prosječnost se digne
					vrlo malen postotak, a još je manji postotak onih koji se u svojoj struci
					istaknu genijalnošću. Rado naginju štreberstvu, velik je postotak onih koji se
					stide svoga seljačkoga podrijetla, a kad ga moraju istaknuti, onda to udese
					lukavo prikazujući svoje podrijetlo kao tmurnu pozadinu, samo da se u jačem
					svjetlu istakne njihova pojava i odvrati pogled od pozadine... Na visokim,
					unosnim mjestima gotovo bez iznimke padnu svi u ropstvo škrtosti...</p>
				<p>Wolff je taj rezultat iz Sabljakovih statističkih podataka tumačio dakako
					nasljedstvom. U nepromijenjenom stogodišnjem načinu života, razmišljanju i radu
					seljaka nije bilo nužde da se naslijeđena svojstva mijenjaju, niti da se
					razvijaju druga, nova svojstva, kao što se to pokazuje ondje gdje novi uvjeti
					života traže i nova sredstva kao jamstvo u borbi za opstanak. Što ta svojstva
					izbiju gdjekada na vidjelo i kod seljačkoga djeteta, dokaz je da ona žive
					latentno i U organizmu seljaka kao zrno na nepoćudnom tlu. Čim nastanu povoljne
					prilike, ono klije i razvija se... Priroda posegne gdjekada i za iznimkom, pa se
					iz obitelji koja se odiskona bavi seljačkim poslovima, teženjem zemlje i
					timarenjem blaga, rodi čovjek genijalnih duševnih sposobnosti za najviše
					tekovine kulturnoga čovjeka.</p>
				<p>- Neoporecivo je - tumačio je Sabljak Wolffu - da čovjek iz nižih klasa ne stječe
					tako lako smisla za plodove više ljudske kulture. On svoju naobrazbu shvaća
					poglavito s praktične strane. On je, praktično, za kruh odgajan od nastupa na
					vlastite noge, usisao je brigu za kruh teženjem zemlje i timarenjem blaga.
					Njegov prihod rijetko kada nadmašuje većom svotom dnevne tjelesne potrebe. Ako
					jedna godina ponese više, sigurno je da je bila ili da će doći lošija godina
					gdje treba viškom platiti dug učinjen u lošoj godini. Zato seljak ni mali
					obrtnik ne dolazi u položaj onoga materijalnoga blagostanja gdje se rađa želja i
					ćuti potreba viših duševnih potreba, užitka znanosti i umjetnosti.</p>
				<p>- Ako se dakle seljak odluči da pošalje svoga sina na više nauke, on računa
					jedino s praktičnom dobiti. Tu praktičnu ideju utuvljuje i svome djetetu; ona je
					jedina popudbina što mu je daje na put u velike škole.</p>
				<p>- Onda uzmite gdje stanuju i u kakvom društvu probavljaju takova djeca svoje
					slobodno vrijeme! Ili u internatima izložena uplivu svih poroka kojima takvi
					zavodi izbjeći ne mogu, ili za male novce kod siromašnih ljudi gdje se sav
					razgovor vrti samo oko ogovaranja, zaviđanja, uzdisanja i gramženja za boljim i
					unosnijim položajem u životu... bez obzira na surovitosti i prostote koje se
					vjerno drže živovanja takvih malih ljudi.</p>
				<p>- I tako seljački momčić ne može da se u svom školskom obrazovanju otme najjačoj
					pobudi koja dolazi od niskih briga za život; idealna strana naobrazbe čini mu se
					kao da se za nju neće nikada plaćati u gotovom novcu...</p>
				<p>- Pa čemu i turati u više škole našega seljaka? Mi smo agrikulturan narod s
					ogromnim postotkom seljačkoga stališa, a koliko još neobrađene zemlje leži
					utaman, a ono što se obrađuje, obrađuje se kao u doba početka ljudske kulture.
					Dižimo seljaka školama udešenim racionalno prema napretku u njegovu stališu, a
					odbijajmo ga od gimnazije i sveučilišta izim u slučaju da se pokaže genijalnim.
					Zemlju će nam poplaviti ljudi s ispitima a bez plaće, dok rodna gruda čeka
					badava na vješte ruke da joj podignu vrijednost i ljepotu.</p>
				<p>- Nije moja teorija nikaki aristokratizam, kao što mi ga neki predbacuju, nego
					nužna praktična posljedica teoretskog umovanja na osnovu činjenica što ih
					bilježim prateći život svojih bivših učenika.</p>
				<p>- Za vaš studij - rekao je jednom Sabljak Wolffu - vi imate u našem zavodu
					zahvalan objekat. To vam je đak sedmoga razreda Tito Dorčić. Poznate li ga?</p>
				<p>- Kako da ne poznam? - kiselo se nasmijao Wolff - to je naprosto stroj...</p>
				<p>- Dobro - prekinuo ga je direktor - takav je za školski nauk. Mi ga zovemo đakom
					koji sve nauči a ništa ne zna.</p>
				<p>- Sve nauči a ništa ne zna - opetovao je Wolff. - Vrlo dobro!</p>
				<p>- A u ribarstvu je, vidite, genijalan. Natkriljuje sve ribare i istoga svoga oca
					koji je daleko na glasu kao vješt ribar. Izumljuje dapače nove načine ribarenja,
					a prošle zime da je izumio i novu vrstu mreže koja da se pokazala kod pokusa
					vrlo dobra. Čujete li, profesore, uzmite vi toga dječaka malko na oko, jer
					morate znati da se obitelj iz koje je potekao bavi ribarstvom već stotine
					godina.</p>
				<p>I Wolff se stao zanimati za Tita koji se u nauci mogao poslužiti samo memorijom i
					voljom od svih duševnih sposobnosti čovjeka, a koji je eto u poslu svojih
					predaka pokazivao nesumnjivo jaki dar razuma i fantazije.</p>
				<p>Zato se profesor Wolff približio Titu i išao s njime u barci na ribarenje, tobože
					da će sabirati za gimnazijski muzej faunu i floru Jadranskoga mora. A proučavao
					je, nesmetan ni od koga, Tita.</p>
				<p>Što je Tito bio vanredno vješt u svakoj vrsti ribarenja, to dakako za Wolffa nije
					značilo mnogo jer je naprosto bilo vještina koju je mogao dugim i trajnim
					vježbanjem postići svatko. Isto tako nije bilo ništa osobito u tom što je
					nadaleko u okolici poznavao narav i sastav morskog dna kao da gleda u otvorenu
					kartu. Kad bi rekao Wolffu:</p>
				<p>- Tu, gospodine profesore, spustite povraz, naći ćete kamen i pod njim ribu - bio
					je Wolff siguran da će olovo povraza udariti o kamen i da će mu tu zagristi
					riba.</p>
				<p>Iznenadilo je Wolffa na primjer to što bi on s Titom ribario negdje na otvorenom
					moru, a samo nekoliko metara dalje od njih jedna ili dvije druge barke. I dok bi
					Tito svojim povrazom izvlačio ribu za ribom, dotle bi ga ribari iz onih drugih
					baraka zavidno gledali i govorili da je sretan kao mulac, jer bi oni rijetko
					dočekali da koja riba zagrize udicu na njihovu povrazu.</p>
				<p>Kad bi ga Wolff pitao da mu razjasni tajnu kako on privabi k sebi ribu, tumačio
					mu je Tito:</p>
				<p>- Ne da se to tako kazati, gospodine profesore... Ja ne znam kako je to, ali
					mogao bih se nasigurno kladiti da ću, ribareći s drugim na istom mjestu, uloviti
					dva puta više nego on. To čovjek ima u sebi, a ne zna kako... Oni su mi za to
					zavidni, psuju me i rugaju mi se, kako ste izvoljeli čuti, a opet nije to ni
					samo sreća, a nije dabome ni čarobija. Ja sam o tom razmišljao, pa mislim da
					znam uloviti ribu zato što joj poznam ćud. Vama se to možda čini smiješno...</p>
				<p>- Ne, nije smiješno - prekinuo ga je Wolff.</p>
				<p>- Kao što svaki živi stvor, tako ima i riba svoju ćud. I to drugačiju ćud u drugo
					doba dana i drugo doba godine. To treba pogoditi.</p>
				<p>- A kako vi to pogodite?</p>
				<p>- Eto, to je ono što ne znam, gospodine profesore. Slutnjom, kako li. To je u
					meni a da ne znam kako, i ja se tim služim a da opet ne znam kako... Da vam
					kažem jedan primjer. Meni je bilo deset godina kad sam prvi put slučajem došao
					do toga da zapovijedam u barci svjećarici. Mi smo te noći ulovili pune dvije
					barke riba glavno mojom zaslugom. Ja se sjećam i sada kako sam vodio ribu. Pri
					tom nijesam mislio ni izdaleka na to što bi sad učinio otac s kojim sam mnogo
					puta bio na svjećarici. Nego ja sam ćutio u sebi da razumijem ribu, da znam kad
					ona traži jače svjetlo a kad slabije; kad hoće da se s barkom stane ili plovi
					naprijed ili natrag... To je ono što čovjek ima u sebi a da ne zna kako. Tko
					toga nema, on će od gledanja naučiti, ali pravi ribar neće biti nikada. Zato ima
					ribara koji su osijedjeli u tom zanatu a nijesu nikakvi ribari. Oni izvlače
					svojim mišicama mrežu što bi mogao raditi i onaj tko nikada nije vidio mora. Ali
					da ga zapane da upravlja barkom svjećaricom ili samo spuštanjem mreže u more, on
					bi bio izgubljen kao da se prvi put našao u poslu koji ga hrani od
					djetinjstva... Sve ima svoju dušu... i nauka i trgovina i zanat i ribarija...
					sve... Tko pogodi tu dušu i zna je shvatiti, taj postane majstor, a onaj drugi
					ostane šegrt do svoje smrti...</p>
				<p>- Kako shvaća i kako logično prosuđuje, a kako mu je duh ukočen i nepokretan pred
					školskom pločom! - pomislio je Wolff o Titu i unio o njem novu bilješku u svoju
					bilježnicu, kao što bi bilježio sve njegove karakteristične izjave što bi ih
					izvabio od Tita na svoja promišljena pitanja.</p>
				<p>Iz tih bilježaka bivalo je profesoru sve jasnije da je Tito naslijeđena po
					obitelji svojstva ranom i trajnom vježbom izoštrio do savršenosti. Primivši te
					sposobnosti i razvijajući ih time što se laćao očeva posla sa zanimanjem i
					radošću, dakle i uz sudjelovanje fantazije, on se svojom neoporecivom duševnom
					nadarenošću htio a i mogao potpuno okoristiti u tom poslu. A školom mu je bila
					nametnuta teška dužnost. Utuvilo mu se da mora izučiti škole, i on se podvrgao
					toj zadaći što je za nj značila jaram. Ali kako taj zadatak nije imao za nj
					ništa zanimljivosti, nije ga ni veselio, i on mu je zato mogao žrtvovati samo
					jednu, i to najmrtviju stranu svoje duše - memoriju.</p>
				<p>Profesor se Wolff priviknuo na Tita koji je postao objektom njegovih studija. Uza
					to našao je u ribarenju na otvorenom moru ugodan odmor i okrepu živaca, a
					Andrija je znao udesiti na svoj način da se gospodinu profesoru što bolje
					zasladi zabavica s njegovim sinom: Dok bi barka s prostrtim sagom na krmi čekala
					profesora, Andrija bi utisnuo pod provu zamotak ovčjega sira, narezane suhe
					butine ili jezika, gdjekada i zdjelicu marinirane ribe, bijeloga hljeba i
					domaćega vina uz pripadajući pribor. Isprva se Wolff kao nećkao od ponude svoga
					đaka, ali morao je priznati da Tito govori pravo kad bi rekao:</p>
				<p>- Na moru bi, gospodine profesore, čovjek neprestano jeo.</p>
				<p>I Wolff bi se s izvrsnim tekom prihvatio jela i u osobito ugodnu raspoloženju
					počitka i razigranih živaca, zabave i hranjenja na otvorenom krilu slobodne
					prirode govorio s nekom intimnošću Titu:</p>
				<p>- Sie, Dorschitz, das schmeckt wirklich vorzüglich...</p>
				<p>I Wolff nije već imao srca da Titu na ploči zamijeni na geometrijskom liku slova
					α i β, niti da ga puno prekida kad bi govorio svoju naizust naučenu lekciju.
					Priključio se napokon i on mnijenju svojih drugova da Tito zadovoljava svojoj
					đačkoj dužnosti onako kako može. Tako je Tito došao i u osmi razred
					gimnazije.</p>
				<p>Početkom svibnja te godine bio je Wolff pri zaključku svoje disertacije. Tražio
					je snažan konac, misao osnovanu na građi rasprave koja će još s nove strane
					baciti svjetlo njegovog logičnog umovanja na izvode što ih je nastojao prikazati
					u okviru prirodnih zakona služeći se činjenicama i hipotezama nauke.</p>
				<p>Jednom kasno poslije podne vraćali su se on i Tito s ribarije. Sunce se već
					nagnulo k školju, more je bilo prekrasno modro i talasalo se širom kanala s
					bezbrojem malih, živahnih talasića. Zrak je bio tih i ne pretopao. Sav je kraj
					tonuo u punom svjetlu, s bregova se ugodno miješao miris kula i smilja s jakim
					mirisom morskih hlapova. Wolff je osjećao ugodnu umornost tijela, ali duh mu je
					bio bodar, fantazija budna, a sama neka vrlo prijatna čuvstva talasala su se
					njegovom dušom akoprem danas nije bio baš najbolje sreće u ribariji: Po svojoj
					nevještini potopio je sve povraze do jednoga jedinoga na koji mu je Tito
					privezao iz zalihe posljednju udicu.</p>
				<p>Tito je veslao sagibljući se pravilno svojim visokim, vitkim tijelom i zureći
					uporno očima pred sobom u more. Bio je bez kaputa, crnu gustu kosu promočio mu
					obilan znoj. Barka je hrlo jurila preko talasića što su grgoljeći obijesnim
					žuborom skakutali oko nje i udarali joj u kljun.</p>
				<p>Najednom je Tito zaveslao natrag. More se pod vitkim veslima uzburljalo i
					zapjenilo.</p>
				<p>- Što je? - upitao je Wolff prenuvši se iz svojih misli što su letjele preko
					stranica disertacije.</p>
				<p>- Ubotnica, gospodine profesore, izvolite je uloviti.</p>
				<p>Još je jedno vrijeme ravnao barkom, a kad se utišalo more, pokazao je na dnu,
					kakva četiri metra duboku, kamen:</p>
				<p>- Ondje je, ispod onoga kamena.</p>
				<p>Profesor je zurio i zurio u more i nije mogao vidjeti ništa.</p>
				<p>- Ja joj vidim glavu - rekao je Tito. - Pritajila se, načinila se bojom jednaka
					kamenu jer čeka plijen. Ali mene neće prevariti.</p>
				<p>Nadio je na udicu meku i bacio je u more. Olovo je hrlo tonulo prema kamenu.</p>
				<p>- Izvolite - podao je onda povraz u ruke profesoru i upozorio ga neka ne pusti da
					mu ubotnica zavuče udicu pod kamen.</p>
				<p>Ali u Wolffa nije bilo toliko vještine. Ubotnica je svojim tracima prihvatila
					udicu i zavukla je k sebi pod kamen. Sad nije bilo druge pomoći nego silom
					pretrgnuti povraz ili zaroniti u more i rukom iznijeti ispod kamena ubotnicu i
					povraz.</p>
				<p>Tito se odlučio da roni. U dva hipa bio je u samim gaćama za kupanje. Stao na rub
					barke i kao vitka i gipka neka morska životinja pruženih ruku nad glavom uronio
					u more.</p>
				<p>Voda je pljusnula i zapjenila se, a onda su odmah skakutali veseli talasići ondje
					gdje je iščeznuo pod more Tito. Wolff je zurio u more, ali nije vidio ništa do
					tih malih, modrih i veselih talasića što su neumornom živahnom igrom poskakivali
					pred njegovim očima. A o Titu se činilo kao da ga je u svoju utrobu proždrla ta
					morska neman s nevinim licem što je svojom igrom bilo nalik na posmijeh
					djeteta.</p>
				<p>- Kakva su to pluća kad on toliko izdrži pod vodom! - divio se Wolff.</p>
				<p>I zurio je u vodu, zurio, a vrijeme se činilo dvostruko dugo što nema na površini
					čovjeka koji je poradi njega i pred njegovim očima uronio u vodu. Profesorova je
					zabrinutost rasla i prelazila u tjeskobno čuvstvo da ga napokon osvoji svega
					strah... Pred fantazijom učenjaka pojavio se golem polip koji obuhvati svojim
					jakim udovima čovjeka i...</p>
				<p>Taj čas izronio je Tito. Gusta, puna vode crna kosa pokrivala mu je čelo i
					polovicu očiju nad osmaglim licem. O mokrim plećima i snažno se dižućim prsima
					odrazivalo se sunce u sjajnim plohama. Jednom, dugačkom i mršavom, ali čvrstom
					rukom uhvatio se barke, a prste druge ruke utisnuo je u glavu ubotnici. Njezini
					crni i puzavi trakovi pleli su se poput zmija oko ruke puzajući po njoj sve do
					ramena. Obasjan rumenim tracima zalazećega sunca po svom vitkom i strojnom
					tijelu činio se taj čas profesoru kao da je iz mora izronilo kakvo mitološko
					polubožanstvo.</p>
				<p>Začas se odio i bio na veslima. Sunce je zalazilo, talasići veselo grgoljali,
					mirisao s obale kuš, galebi kričeći letjeli nad morem, a pred očima fantazije
					učenjaka Wolffa izvijala se čudna slika:</p>
				<p>Daleko negdje u toplom podneblju, u sredini oceana gdje nikada ne pristaje brod
					niti blizu dolazi druga kakova splav šio ju je svojom rukom izgradio čovjek, ima
					malen otočić. Taj je otočić sama krš, obrasla kržljavim grmom i sitnom nesočnom
					travom. Od živih stvorova ima na njem samo nekih kukaca koje je valjda ovamo
					nanio vjetar; krila su tih kukaca od neporabe skroz zakržljala. Jedini je uvjet
					života vrelo pitke i zdrave vode što izlazi ispod nekoga kamena i nakon kratka
					toka ulazi u more.</p>
				<p>Na taj otočić zabludi nekim slučajem par ljudi. Odmah se snađu: jedino vrelo
					hrane može da bude more. A more je kraj obale otoka zaista vrlo ribno. Vide se
					raznovrsne veće i manje ribe, glavonošci, mekušci i svakojaki raci puzaju po
					morskom dnu.</p>
				<p>Ali u čovjeka i žene nema baš nikakve sprave kojom bi lovili ribu. Nema na
					čitavom otočiću ni gradiva iz kojega bi načinili kakvo ribarsko oruđe, pa bilo i
					najprimitivnije vrste. Da se spase od smrti gladom, ne preostaje im drugo nego
					hvatati iz mora rukom što se rukom hvatati dade. I oni poradi svakidanje hrane
					rone, kao ono Tito, pod more da love ubotnice, sipe, rake i druge takove spore
					životinje. Rone danas, rone sutra, rone svaki dan - more postaje za njih pomalo
					ono što i kopno. Pojedina im se uda jačaju i prilagođuju oblikom za bolje
					plivanje, pluća mogu da izdrže sve više duška pod vodom. Tako se hrane i rađaju
					djecu, dašto s ograničenim brojem, u čem im pomaže sama priroda poradi teških i
					oskudnih prilika. A djeca, čim stanu na noge, već se vježbaju s roditeljima u
					moru roneći za ubotnicama i racima.</p>
				<p>Prolaze vjekovi... Prođe prvi milijun godina... i drugi... i treći... i
					četvrti... prođe i deseti milijun godina... Polomci su onoga para ljudi što se
					naselio bio pred deset milijuna godina na osamljenom otočiću, skroz preobraženi:
					Tijelo im je pokrito tamnom, glatkom i čvrstom kožom, noge su uslijed neuporabe
					na kopnu zakržljale, stopalo se skratilo, prsti vrlo oduljili, a među prstima
					ruku i nogu narasle su plivaće opne. Ti ljudi mogu da održe dugo pod vodom, rone
					tako brzo da uhvate i ribu a ne samo glavonošce i rake koji se sporo kreću
					morskim dnom.</p>
				<p>Milijun za milijunom godina krca se opet u prošlost... proteče trideset milijuna
					godina - to je svejedno - a potomcima ljudi s plivaćim opnama pojavili su se s
					obje strane vrata otvori kojima dišu kad su pod vodom: škrge... Pred Wolffovim
					očima stoji gotov prvi egzemplar nove vrste kralješnjaka...</p>
				<p>Barka je već dugo stajala na svom pristaništu. Tito je čekao, a profesor je
					sjedio duboko zamišljen na krmi.</p>
				<p>- Izvolite izići, gospodine profesore - pozvao ga je napokon Tito.</p>
				<p>- Rückbildung... natürlich,eine Rückbildung - promumljao je jedva razumljivo
					Wolff, a onda digao naglim kretom glavu i buljio začuđeno u Tita kao da se
					prenuo iz duboka sna: - A, zar smo već tu?</p>
				<p>Kad je Wolff stupio na kopno i odlazio sagnute glave kao smeten, nasmiješio se
					Andrija Titu; Tito mu je sporazumno odvratio smiješak, a otac ga je upitao
					pokazujući glavom za Wolffom:</p>
				<p>- Danas je više pio, što li?</p>
				<p>- Nije... Smelo ga je nešto more a nešto valjda i vino. Još malo pa bi bio zaspao
					na krmi.</p>
				<p>I opet su se obadvojica smijala profesoru. Nijesu mogli slutiti kakvim je važnim
					umovanjem zabavljen njegov mozak i kako je pod utiskom slike, što ju je stvorila
					njegova učenjačka fantazija, pomišljao Tita praocem budućega čovjeka
					dvoživca.</p>
				<p>Te noći završio je Wolff svoju disertaciju. Malo zatim otputovao je u Jenu i
					vratio se u Senj kao doktor filozofije.</p>
				<p>Još je falilo mjesec dana do polaganja mature kad je jednom Wolff, počivajući iza
					ribarije s Titom u barci, upitao Tita čemu se iza svršenih gimnazijskih nauka
					želi posvetiti.</p>
				<p>- Odlučuje hoću li položiti ispit zrelosti - odvratio mu je Tito radujući se što
					se ipak jednom dirnuo Wolff toga pitanja.</p>
				<p>- A zašto ne biste išli u ovdašnju teologiju? Tu maturu ne trebate.</p>
				<p>- Ako budem morao, ići ću - rekao je turobno Tito.</p>
				<p>- A ne s voljom?</p>
				<p>- Ne, gospodine profesore.</p>
				<p>- A čemu biste se posvetili, da položite ispit zrelosti?</p>
				<p>- Pravu.</p>
				<p>Wolff se zamislio. Kao što nije po principima svoje filozofije bio sporazuman s
					mnogim uredbama ljudskoga društva, tako je postojeća osnovna načela savremene
					pravničke nauke, osobito njezinoga shvatanja krivnje i kazne, smatrao naprosto
					velikom zabludom čovjeka, zabludom kojoj je kriva osnovna pretpostavka cijele
					nauke - slobodna volja i odgovornost.</p>
				<p>Pogledao je ispod naočala Tita i pomislio zlurado:</p>
				<p>- Istina, tebi nema mjesta nego među teolozima ili pravnicima... A Titu je rekao
					naglas:</p>
				<p>- Pa vi se prijavite na ispit zrelosti.</p>
				<p>- Vas se bojim - nasmiješio se povjerljivo Tito.</p>
				<p>- Mene? Ja mislim da biste iz mojih predmeta mogli toliko znati koliko je
					najnužnije...</p>
				<p>- Ja znam sve, gospodine profesore - živahno je prihvatio Tito. - Ja se ne bih
					usudio moliti vas milost koju ne zaslužujem... Tek za jedno bih se
					preporučio...</p>
				<p>- A to?</p>
				<p>- Kad mi dadete pitanje, da se više ne uplećete u moj odgovor.</p>
				<p>- Nek te voda nosi! - pomislio je u sebi Wolff - a Tito je položio i ispit
					zrelosti.</p>
				<p>Početkom slijedeće školske godine otišao je u Beč gdje se upisao u pravnički
					fakultet.</p>
			</div>
			<div type="chapter">
				<head>V</head>
				<p>I na sveučilištu polagao je Tito redovito svoje ispite. Memorija mu je pomagala
					više nego što mu je mogla pomagati u gimnaziji. Kad bi se pripravljao za ispit,
					skobio bi se doduše svaki čas sa zamršenim pletivom filozofskoga stila, sa
					zasukanim definicijama, s teškim dugim rečenicama punima samih imenica
					apstraktnoga značenja i sa tumačem koji je sâm za tumačenjem uzdisao. Takva bi
					mjesta pročitao nekoliko puta, a ona bi ostajala nepristupna njegovomu
					razumijevanju. O tim bi mjestima pomišljao kao da su to prolazi zaštićeni gustim
					prepletom željeznih žica s bodljikama kojima je bio zaštićen pristup na
					zabranjena mjesta u parkovima. Da pokuša prodrijeti kroza njih, ne bi uspio;
					izmorio bi se i iskrvario uzalud. Zato bi se odrekao pokušaja da u njih prodre
					razumom, pa bi ih čitao dotle dok ne bi ostali u njegovoj memoriji otisnuti kao
					u knjizi... Pisci takovih knjiga držao je da su duševno abnormalni ljudi koji
					sami ne mogu da razumiju što su napisali. Držao je da je u njih neki smućeni
					mozak, kao što je naprotiv mislio o sebi da ljubi jasnoću.</p>
				<p>Noć na noć kroz tjedne i mjesece pred ispitom prosjedio bi nad knjigom bodreći se
					crnom kavom dok bi slagao ogromno, neprobavljeno gradivo s pomoću same memorije
					u svoju pamet. Do ispita stvorio bi se kao mrtvac, ispijena lica, mlohavih
					mišica i dršćućih udova. Ali na praznike kod kuće sve bi to opet popravio
					počitak, bezbriga, morski zrak i dobra kuhinja majke Lucije.</p>
				<p>- Oporavit će se - rekla bi odmah uvjerljivo Lucija ugledavši ga onako slaba i
					izmršavjela... Naučila se na takav Titov izgled poslije svakoga ispita, još od
					mature kad mu je rekao direktor Sabljak davajući mu svjedodžbu:</p>
				<p>- Vi ste najskuplje platili svoj ispit zrelosti... sa nekoliko funti vlastitog
					mesa.</p>
				<p>Inače je živio Tito u Beču solidno. Ni u koje đačko društvo nije zalazio. Gotovo
					u svakom pismu što bi ga pisao ocu bila je vijest o tom kako je opet imala
					policija posla s hrvatskim đacima koji su se poradi politike skobili s njemačkim
					đacima ili dali oduška svome nezadovoljstvu kakom demonstracijom. »Za me se ne
					bojte«, sokolio bi oca, »jer se ja od tih društava držim daleko.«</p>
				<p>Kazalište nije polazio. Gdjekada bi se nešto poput glasa savjesti javilo u njemu:
					Ne bi li on doista morao da čita i romane i da gleda na pozornici prikazivanje
					drama? Neka djevojka iz trafike, s kojom se bio upoznao, čitala je neprestano u
					svom dućančiću i ne bi ni jedno slobodno veče propustila da ne posjeti
					kazalište. Sjedeći s njom u društvu, morao se stidjeti kako ga ona natkriljuje u
					poznavanju toga što su ljudi ipak uzeli kao jedno od mjerila svoje
					naobrazbe.</p>
				<p>Pokušao se zato prisiliti i na čitanje romana i na polazak kazališta - ali nije
					išlo. Svi romani što ih je pročitao, činilo mu se da su građeni samo po dvojoj
					osnovi: ili će se dvoje zaljubljenih uzeti, ili se neće uzeti. Ta mu je tema,
					što se neprestano ponavljala, dosađivala. Zato nije mogao čitati romane.</p>
				<p>U kazalište je išao prvi put kad je neki glasoviti glumac gostovao kao Otelo. I
					sam komad, i glasovitoga glumca, i Dezdemonu i sve druge što su se pojavljali na
					pozornici shvatio je kao što i pisce zamršenih juridičkih knjiga: da ti ljudi ne
					misle, ne govore i ne rade kao obični ljudi. Sve je s pozornice prelazilo pred
					njegovim očima u neizvjesnost, u suvišnu nategu, u neko zavaravanje općinstva
					koje se dalo zavesti od glasa glumca ili je, udarajući u bučno odobravanje,
					varalo samo sebe... Otelo je po njegovu mnijenju imao povesti strogu istragu o
					izgubljenom rupcu, pa kad bi se otkrio spletkar Jago, morao ga je ubiti kao
					psa... Izišao je srdit iz kazališta.</p>
				<p>Zoološki muzeji sa svojim nadjevenim rijetkim životinjama, a osobito gojene žive
					životinje već su drugačije budile njegovo zanimanje. Ali i nad tim neisporedivo
					je visoko bio akvarij sa živim ribama, racima i drugim morskim životinjama. U
					satove o kojima je iz iskustva znao da je najmanje posjetnika, sjeo bi pred
					akvarij i gledao - gledao u vodu bez umora, bez kraja. A pri tom ne bi mislio
					ništa, upravo ništa. Sav njegov duševni život kao da bi se također salio u nešto
					što je također bilo akvarij u kojem se vjerno ponavljao svaki kret života što je
					bio pred njegovim očima. A taj osjećaj bio je izoliran preugodnim osjećajem
					zaboravi za sve drugo što je postojalo na svijetu...</p>
				<p>Ne toliko s intenzivnim zanimanjem nego misleći na praktične spekulacije, stajao
					bi čitave ure na obali javnih ribnjaka. Zanimali bi ga kretovi riba, njihova
					igra, njihov lov za komadićima hrane što im je bacao - ali u isti čas snovao bi
					u sebi zavodljivu osnovu kako bi ipak barem jedanput mogao baciti udicu... Bila
					mu je jasna opasnost da bi teško izbjegao očima policije, ali misao na osjećaj
					kako ulovljena riba trese povrazom u ruci, čisto je potiskivala svojom snagom
					rasudljivost razuma, i Tito bi u nekoj ekstazi, u nekoj neubrojivoj omamljenosti
					duha govorio sebi:</p>
				<p>- Probat ću jedanput, samo da me želja mine...</p>
				<p>I ponio je jednom u džepu udicu, stao na obalu ribnjaka, i kad mu se činilo da je
					sâm na tom mjestu prostranoga parka, bacio u vodu udicu. Na meku se sletjelo
					nekoliko riba, a ona je zapala ovelika šarana. Nastala je vješta borba s ribom
					koja je promišljenim snažnim i nenadanim trzajima htjela da isprekida niti na
					kojima je visila njezina sloboda i život. Napokon ju je svladao, izvukao na
					obalu i držao neko vrijeme u ruci. Bio je sav zanesen i kao elektriziran
					njezinim jakim trzajima; s izražajem potpune zaboravnosti motrio je njezino
					teško, očajno disanje, sjaj malenih očiju, drhtanje peraja i prelijevanje
					svjetla u sjajnim plohama po njezinom ljuskavom tijelu. Bilo mu je na časak kao
					da se stvorio na žalu pred rodnom kućom... A onda se kao osvijestio i bacio ribu
					u vodu. U sebi je osjećao ugodnu lakoću nakon ispunjene strastvene želje.</p>
				<p>Potrebu društva nije osjećao. U četiri godine što ih je proboravio u Beču,
					njegovo se poznanstvo protezalo na nekoliko djevojaka većinom iz malenih
					dućančića gdje se prodavao duhan. Nikojoj od njih nije ga privlačila osobita
					simpatija. Sa svakom se upoznao nagovorivši je u dućančiću istim nagovorom:</p>
				<p>- Što to čitate, gospođice?</p>
				<p>Djevojka bi mu pokazala kakvu pjesmu, dramu ili roman iz njemačke književnosti i
					obično primijetila:</p>
				<p>- Kako je lijepo! Jeste li to čitali, gospodine doktore?</p>
				<p>- Ah! - mahnuo bi Tito rukom podavajući pri tom licu samosvjesnim smiješkom
					izražaj neke svoje majorenosti nad takvim štivom: - Nemam se kada baviti takvim
					stvarima.</p>
				<p>Dalji se razgovor vodio o tricama. Prosjedio bi ure u takovom dućančiću i o
					svakom kupcu znao naći kakvu dosjetku kojoj bi se djevojka smijala. Tako bi joj
					bio u dugočasnom poslu zabava, i on bi sa zadovoljstvom osjećao da je njoj milo
					što je on u dućančiću posjećuje.</p>
				<p>Za rođendan ili imendan poslao bi joj kitu cvijeća; u vrijeme kad bi bila
					slobodna od posla, vodio bi je u šetnju, zatim počastio večerom u kakvoj
					restauraciji gdje bi igrala glazba ili zabavljao općinstvo »tingl-tangl«, a onda
					bi je otpratio do kuće i oprostio se s njome. - O kakvom idealnom čuvstvu prema
					djevojci nije bilo govora. Tito je dapače bio vrlo pohotljive naravi. Ali nije
					imao u sebe pouzdanja, osjećao je da se može s djevojkom razgovarati ili o
					tričavim stvarima ili biti brutalan... Na ovo se nije usudio. Ono što drugi
					umiju a on ne umije, mislio je da će nadomjestiti gošćenjem i darovima te da će
					svoje ljubavne želje očitovati ponekud djevojka njemu. - Napokon bi dosadio
					djevojci, i ona se ne bi sustezala da mu pokaže zamjenika... A on bi se, kao što
					prvoj, približio drugoj i igrao i doigrao svoju ulogu kod nje i kod svake
					slijedeće kao što kod prve.</p>
				<p>Kod kuće o praznicima rado se pokazivao besprijekorno odjeven na javnim mjestima
					kao »bečki jurist«. Često bi čuo o sebi razgovor šetalaca:</p>
				<p>- Gle, sin ribarice Lucije, pa kako se u svijetu učinio... gdje on uči?</p>
				<p>- U Beču.</p>
				<p>A u Titovoj bi duši slavno odjeknulo:</p>
				<p>- U Beču!</p>
				<p>I poćutio bi kako se iz sebe širi i diže u isti mah.</p>
				<p>Ali iza šetnje redovno bi se zavukao u Rikinu konobu. Taman prostor pun zapaha od
					izgorjele masti ili ulja, briskola s ribarima i s mesarima jednako mu je prijala
					kao što neprekidna i vazda ista psovka Rikina na služinče ili na koju susjedu.
					Na njezin nazalni ton naviknuo se, kao što se drugi navikne na svagdašnje
					slušanje glazbe.</p>
				<p>Ribari bi i mesari s napetim zanimanjem slušali njegovo pripovijedanje o carskoj
					palači, o šestoprežnoj kočiji u kojoj se vozi carska obitelj; o konju na kojem
					jaše car... S jednakim su zanimanjem slušali kakovih zabava nađe čovjek u bečkom
					Wurstelprateru i kakvu je Tito jednom slavu tu odnio... Ima tamo za zabavu ljudi
					stroj na kojem možeš omjeriti svoju jakost. Udariš šakom o jastučić, a neki
					batić odskoči uvis uza stup na kojem su upisane brojke. Što jače možeš da
					udariš, to će više odskočiti batić. Navrh stupa je zvončić. Tko može da natjera
					udarcem šake batić do vrha, batić udari o zvonce, ono zazvoni, a svjetina mu
					zaplješće rukama... A on, Tito, skupio je jednom snagu da pokaže Švabi... Kako
					je udario, zabrenčalo je zvonce čudnim, bezvučnim jekom, jer je od jakog udarca
					puklo...</p>
				<p>Tako su Titu prošle četiri godine. Pete godine do Božića imao je sve nužne ispite
					i dobio tada mjesto kao prislušnik kod sudbene oblasti u svom rodnom mjestu.</p>
				<p>- Evo vidiš da je izišlo na moju - govorio je Andrija Luciji. - I profesori i
					direktor Sabijak i pokojni kum Dabić... svi su me odvraćali od toga da školam
					Tita. Držali su i dapače otvoreno govorili kao da on nije za školu. A Tito ih je
					natjerao u laž. Koliko je bilo s njime suučenika u gimnaziji koji su bili tobože
					bolji talenti od njega, pa ni jedan nema još svih ispita kao Tito!</p>
				<p>Upravitelj suda, major Kopetzky, bio je svoje vrste plašilo za najveći dio
					domaćih ljudi koji su imali kod suda posla. To je dolazilo otuda što je Kopetzky
					bio u svom uredu vojnički bezobziran. Po bezobzirnoj strogosti i postupku s
					jedne a nepodmitljivosti s druge strane dizao se do nekog natčovjeka u očima
					građana koji su bili naviknuli na činjenicu da se namazana kola bolje voze.
					Svakome je od njih, bilo s ovog bilo s onog razloga, prijala naklonost čovjeka
					kao što je bio sudac, makar da je u njega mogao jednaku naklonost steći i
					protivnik. Voljeli su nadmudrivanje nego otvorenu obranu svoga prava - a doista
					su znali i zašto.</p>
				<p>Tito je išao marljivo u ured, na njegovu stolu nije bilo nikada zaostatka. Doduše
					isprva nije dobivao samostalnih stvari da ih izrađuje, ali tu upornu marljivost
					gledali su drugi činovnici kod njega kao neko jamstvo za napredak u službi kojoj
					se posvetio. I Kopetzky je bio time očito zadovoljan; on je uopće tražio od
					svoga osoblja u prvom redu točnost. Tito je to osjećao i počeo dobivati u sebe
					pouzdanje, a iz toga pouzdanja rađala se pomalo smjela misao da se u njemu
					otkriju rijetke sposobnosti za sudačko zvanje.</p>
				<p>U društvu činovnika i časnika malo se kada našao akoprem se njihov razgovor vrtio
					samo oko službe, gradskih gospođa i gospođica ili su se pripovijedale anegdote
					bez humora. Titu je i sada ostalo najmilije mjesto zabave Rikina konoba... Javno
					nije smio u nju, zato bi se uvlačio kradomice kao onda dok je bio đakom
					gimnazije. Ured i društvo činovnika počeo je osjećati navlas onako kako je
					nekada osjećao gimnaziju, profesore i suučenike: Trebalo je da ide u ured da tu
					radi, da sluša upute i da se druži s onima koji su s njime u uredu radili.
					Trebalo je sve to poradi nekoga daljega, višega cilja, kao što je trebalo nekada
					da polazi gimnaziju poradi ovoga što je dosada postigao... Pravo, puno
					zadovoljstvo duše osjetio bi u istom u Rikinoj konobi. Tu je bio na svom tlu, tu
					se kretao slobodno i s razumijevanjem, tu je bio svoj. U sve ono drugo nije
					nikada pristajao jezgrom svoje duše.</p>
				<p>U društvu gospođa ili gospođica nije se Tito našao nikada. Od same pomisli da se
					kojoj približi, osjetio bi neku tešku duševnu nemoć. Kako da se pokloni? Da
					poljubi ruku? Što da reče? Kad bi u društvu s drugima zapao iznenada u žensko
					društvo, osjećao je svu svoju izgubljenost. Ta ga je izgubljenost patila do
					zdvajanja. Ono što su drugi govorili, znao bi i on reći... pa ipak bi opet šutio
					i smiješio se samo ledenim smiješkom naprama pogledima gospođa i gospođica koje
					su očima nestrpljivo pitale: - A što taj vazda šuti?</p>
				<p>Ali s domaćim služavkama već se drugačije snalazio - jednako kao što u Beču s
					djevojkama što su u malenim dućančićima prodavale duhan.</p>
				<p>U Beču se nepoznat gubio sa svojom djevojkom među velegrađanima koji se nijesu
					zanimali ni za nj ni za djevojku. Ali ovdje je drugovanje sa služavkama po danu
					bilo nemoguće i poradi građana i poradi časti što ga je zapadala kao člana
					sudbenog ureda. Istom kad bi pala noć, sastao bi se s ovom ili s onom u sjeni
					koje uske ulice i provodio s njome duge razgovore.</p>
				<p>- Čujete li, Tito - govorila bi šapćući djevojka - nešto ću vas pitati, ali mi
					morate reći istinu. Hoćete li?</p>
				<p>- Hoću, samo pitajte.</p>
				<p>- Vi ste se sinoć razgovarali s Ankom.</p>
				<p>- Jesam.</p>
				<p>- O čemu ste se razgovarali?</p>
				<p>- No o svačem... ovako kao što sad s vama.</p>
				<p>- Ali ste govorili i o meni?</p>
				<p>- Čini mi se da jesmo.</p>
				<p>- Pa što vam je rekla Anka o meni?</p>
				<p>- Koliko ja znam, ništa zlo.</p>
				<p>- Pazite! Rekli ste da ćete govoriti istinu. A ja znam sve... meni je povjerio
					netko tko je sav vaš razgovor slušao...</p>
				<p>- Duše mi, ništa zlo - kleo se Tito.</p>
				<p>- A zar vam nije spominjala Anka nekog Petra?</p>
				<p>- Čini mi se da jest.</p>
				<p>- Što vam je rekla o njemu?</p>
				<p>- Vjerujte da se već ne sjećam. Ali doista ništa zlo.</p>
				<p>- Hm... A zar vam nije pripovijedala da sam ja prošle nedjelje šetala sama s tim
					Petrom izvan grada?</p>
				<p>- Jest, doista je to rekla. Ali što je na tom zlo?</p>
				<p>- Dašto da nije zlo. Ali ona to pripovijeda svuda kao da sam ja time počinila
					bogzna kakovo zlo. A ja sam šetala s tim Petrom usred bijeloga dana; onda smo se
					vratili, a on me je pozvao da se navratimo na mlado vino. Ja nijesam htjela ići.
					Kako bih ja sama išla s muškarcem u gostionicu? Ali vidite, Ana je to sve zlobno
					pripovijedala jer misli da će je Petar uzeti, pa je bijesna kao kuja na svaku s
					kojom progovori Petar...</p>
				<p>U takovim bi razgovorima protekle ure...</p>
				<p>Smjelije djevojke napale bi Tita svečera kod šetnje:</p>
				<p>- Tito, kupite mi naranču... I meni... I meni...</p>
				<p>Dok se Tito u uredu bavio prepisivanjem spisa, bilježenjem manjih zapisnika o
					preslušavanju stranaka i drugim nalikim poslom, teklo je njegovo službovanje
					glatko. Na primjedbu što ju je major Kopetzky nekoliko puta ponovio da je u
					njega čvrst i čitljiv rukopis, jačalo se i širilo u njemu uvjerenje što ga je
					osjetio odmah iza prvih dneva službovanja kad su mu hvalili točnost. Gdjekada bi
					se s tim uvjerenjem sav zanio i kao u viziji gledao kako u nedalekoj budućnosti
					zasjenjuje sobom ostalo uredsko osoblje... To svoje uvjerenje povjerio je ocu; o
					njemu je govorio konobarici Riki i njezinim gostima, dapače nije mogao da ga
					zataji ni služavkama s kojima bi provodio duge večernje razgovore.</p>
				<p>Na to svijetlo raspoloženje duše pala je prva sjena s prvim njegovim
					samostalnijim radom u uredu. Kopetzky mu ga je vratio tri puta na ispravak, a
					najposlije ga dao drugomu da ga izradi.</p>
				<p>A takvi su se neugodni doživljaji u uredu opetovali sad redovno: Bili su navlas
					nalik na druge redove što ih je kao gimnazijalac dobivao u školi - samo što bi
					drugom redu ipak lakše umaknuo nego »sekaturi« Kopetzkoga. Tako je zvao njegove
					prigovore. Kopetzky koji ga je isprva upućivao, stao se služiti sve oštrijim
					izrazima... a napokon se nije žacao upotrijebiti ni pred pomoćnim osobljem
					riječi što bi Tita ponižavale do kaprala koji je u jednom kutu velike pisarnice
					kaligrafski ispisivao naslove i adrese.</p>
				<p>- Čujete li, askultante - govorio bi mu pred tim pisarničkim osobljem - u vas je
					rijedak talent da načinite strašnu zbrku od najjasnijih stvari. Koga ste vraga
					opet s ovim načinili? Pa kakav je to stil, a kakvi izrazi! Ovako bi to napisao
					vaš otac ako zna pisati, ali ne apsolvirani pravnik. Kako ste se, bijesa,
					provukli kroz gimnaziju? Kako ste polagali ispite na sveučilištu? Pred kim ste
					ih pravili? Evo, ja ću ovu stvar dati na izradbu onomu tamo stražmeštru, koji je
					svršio samo četiri razreda pučke škole, pa ćete vi, gospodine juriste, imati
					prilike da se od njega naučite kako se sastavljaju takove stvari...</p>
				<p>Tako je to sad išlo redom. I Titu i svima u uredu bilo je jasno da ga je Kopetzky
					zamrzio i da ga se želi riješiti. Na koncu nije Kopetzky toga Titu ni
					zatajio.</p>
				<p>- Idite - rekao mu je - kamo znate. Ja vam neću praviti zapreka jer ću biti
					sretan da vas se riješim. Ali ako sami ne otiđete, ja ću zatražiti da vas poradi
					nesposobnosti maknu. Računate se u broj službenoga osoblja, a meni ste na teret.
					Nijednu vašu stvar ne mogu primiti; vi ste neuputljiv i skroz bespomoćan čim
					treba da jednu misao nađete vlastitom glavom. Svaki vaš posao moram napokon
					izraditi sâm ili ga dati kome drugomu da ga izradi. Pa recite što ću ja s vama?
					Potražite si mjesto drugdje; svakako ćete proći bolje nego ako budem morao ja
					obrazlagati zašto vas u svom uredu ne mogu trebati.</p>
				<p>To svakidanje ponižavanje u uredu, ona neprestana tjeskobna napetost između
					nepomirljivoga poglavara i bespomoćnoga potčinjenoga - to je Titu bila nenadana,
					nesnošljiva muka... A Kopetzky bi se najčešće učinio kao da Tita i nema u uredu.
					Posao što je na nj spadao, razdijelio bi drugima, gdjekad hotimice glasno
					ujedljivim riječima:</p>
				<p>- Molim vas izradite to... spadalo bi na askultanta, ali on nije za taj
					posao.</p>
				<p>Jedne prosinačke večeri bila je vani ljuta mećava s burom. Tito je sjedio iza
					večere s ocem i pio. Lucija se žurila da poredi kuhinju jer je bila vrlo željna
					razgovora sa sinom. On bi odmah poslije objeda i večere izlazio iz kuće, po noći
					se kasno vraćao kući, a ujutru ustajao tek da ne zakasni u ured. Tako joj nije
					bilo priušteno nikada da se naužije njegovoga društva i razgovora, a nije se
					usudila da ga koji put umoli neka ostane kod kuće.</p>
				<p>- Veseli ga vani društvo, pa kako da mu to kvarim? - mislila je i pregarala u
					sebi želju.</p>
				<p>Skroz iznenada iza dulje šutnje rekao je Tito s nenadanom brzinom:</p>
				<p>- Čuješ li, oče, ja ti u ovoj službi pod Kopetzkim neću ostati. Ne slažemo se
					nikako...</p>
				<p>Njegove riječi hinile su mir, ali bile su uzrujane i zalivene gorčinom. Očevidno
					rekao ih je nakon duljega promišljanja.</p>
				<p>I Andrija se iznenadio. Njegov se pogled sukobio s Lucijinim... pitali su se
					nešto nijemo, a onda je rekao Andrija sinu:</p>
				<p>- Vidiš li, ja se nijesam varao... Već je dulje tome što opažam na tebi da ne
					ideš u ured onako rado kako si isprva išao. Sve sam htio da ću te o tom pitati,
					a onda sam pustio da ti radije prvi progovoriš... Dakle ne slažete se... A kako
					to da se ne slažete?</p>
				<p>- Eto, to je i meni ona zagonetka - trpko se smijao Tito. - Ne trpi me! Što drugo
					ja ne bih znao reći.</p>
				<p>- A zašto da te ne trpi? Ti ideš točno u svoj ured i držiš se svoga reda. Što mu
					dakle nije na tebi pravo? - pitao je otac.</p>
				<p>- Ništa mu od mene nije pravo. Ako ja ustvrdim da je nešto bijelo, on će kao
					bijesan dokazivati da nije bijelo nego crno ili barem zeleno... pa makar da je
					bijelo kao što je dan bijel.</p>
				<p>Zamislili su se. Lucija žurno žmirkala očima, čulo se kako u njezinim rukama
					tucka igla o iglu, dočim je bura tresla kućom od temelja.</p>
				<p>- Vojnička služba nije za me - rekao je opet Tito. - Tu ne vrijedi vlastita glava
					ništa, sve ide po »komandi«, a poda to se ne može svatko skučiti.</p>
				<p>- Nijesi mu se dakle svagda pokorio? - mislio je Andrija.</p>
				<p>- Jesam svagda... i onda kad sam bio skroz u pravu, popustio sam jer tako hoće
					vojnička služba. Ali ne koristi...</p>
				<p>I nastavili su o tome govoriti neumornim opetovanjem istih misli i nagađanja.
					Tito je pri tom mnogo pio i, što dalje, sve smjelije govorio o sebi. Malo-pomalo
					izlazio je pred oči Andrije i Lucije Kopetzky kao tvrd vojnik koji naprosto ne
					razumije nauke visokih škola kakve je u Beču izučio Tito.</p>
				<p>Napokon se nije više o tom govorilo. Na Tita je djelovalo vino, i on je opet
					pripovijedao svoje doživljaje u Beču. Lucija je voljela takav razgovor; ona bi
					slušala Titovo pripovijedanje kao divnu priču i čisto razumjela zavist domaćih
					ljudi prema Titu koji je bio u prilici da doživi što drugo nego što su bile
					obične svagdašnje, često i prljave stvari njihovoga malogradskoga života.</p>
				<p>- Jednom idem ja - stao pripovijedati Tito - na šetnju u Schönbrunn. Na glavnoj
					cesti sretnem muško dijete, bit će mu pet godina, ljepušno kao anđelak. Dijete
					mi se prijazno smiješilo, a ja pristupim k njemu, pogladim ga po glavi i upitam
					da li je dobar. Onda ga dignem na ruke i poljubim u obraz. Kad sam ga opet
					spustio na zemlju, poklonio mi se dječačić i pošao pokrajnim puteljkom, a ja sam
					dobro vidio kako mi se iza grma smiješi neka gospođa... Pođem dalje, u k meni
					pristupi stražar:</p>
				<p>- Znate li, gospodine - upita me - čije ste ono dijete poljubili?</p>
				<p>- Nemam pojma. Odakle da ja to znam?</p>
				<p>- To sam i mislio. Ono dijete što ste ga poljubili to vam je naš presjajni
					prestolonasljednik, a ona gospođa iza grma što vam se prijazno smiješila, to je
					njezino carsko i kraljevsko veličanstvo...</p>
				<p>Lucija se čisto stresla. Čarapa je zapela u njezinoj ruci, donja se usna
					objesila, i ona gledala zanesenim iznenađenim pogledom u Tita, pa nakon duge
					stanke progovorila glasom koji je drhtao:</p>
				<p>- Ah, molim te!</p>
				<p>- Duše mi! - zakleo se Tito.</p>
				<p>- Pa vjerujem ti... kako da tebi ne vjerujem... Carevoga sina poljubio!</p>
				<p>I opet je zašutjela. Nije joj bilo moguće da nađe riječi kojima bi iskazala što
					je u njezinoj duši izazvala Titova pripovijest.</p>
				<p>Sutradan su znale sve okolišne žene kako je Tito držao carskoga sina u naramku i
					poljubio ga. I sve su vjerovale, jer je Lucija pripovijedala o tom načinom kako
					se pripovijeda o susretu s bićima s onoga svijeta: sva uzbuđena, zanesena i
					nervozna, a podjedno kao uplašena od veličine događaja... Zato je njezino
					uvjerenje prelazilo sugestijom na žene koje su je slušale, i one su također
					bezuvjetno vjerovale kao što i sama Lucija da se to Titu zaista dogodilo.</p>
				<p>Kad je Tito drugi dan htio da po navadi odmah iza objeda izađe iz kuće, nagovori
					ga otac:</p>
				<p>- Ostani časak ako ti je s voljom. Htio bih da se o nečem posavjetujemo.</p>
				<p>Natočio je Titu i sebi vina.</p>
				<p>- Ono što si nam sinoć kazao o Kopetzkom, ne ide mi nikako iz glave... Ja sam
					čovjek, dašto, neuk, ne razumijem se u vaše stvari, ali pamet mi kaže da to nije
					dobro ako nijesi u volji svome gospodaru.</p>
				<p>- Pa što onda? - upitao je nestrpljivo Tito. Činilo se kao da se danas već kajao
					što je ono sinoć povjerio roditeljima.</p>
				<p>- Ja sve tražim razlog odakle to neprijateljstvo među vama... Dašto, kad se ne
					možeš ti dosjetiti pravomu razlogu, ja ću još teže... Nego ja sam se na primjer
					pitao ovako: Jesi li ti svršio svoje propisane škole? Jesi. Jesi li položio
					ispite? Jesi. Ideš li redovito u ured? Ideš. Ponašaš li se kako se doliči
					čovjeku na takovu mjestu? Ponašaš. Dakle zašto da te zamrzi?</p>
				<p>- Ostavi... ti to ne razumiješ - rekao mu je Tito.</p>
				<p>- Čekaj, išao sam dalje. Mislio sam da je onako na primjer u Kopetzkoga za udaju
					kći, bilo bi moguće da je to poradi nje... Razumiješ li? Moglo bi značiti kao da
					te hoće prisiliti da se približiš njegovoj kćeri. Ali on je neženja... Što
					dakle, pitao sam se.</p>
				<p>- Jesi li napokon što otkrio? - upitao ga je s rastućom nestrpljivošću Tito.</p>
				<p>- Ne mogu to reći najedanput... treba da shvatiš... Ja sam nedavno kupio onu kuću
					u gradu i platio je gotovim novcem. Možda Kopetzky misli da je u mene puno
					novaca pa da bih ja mogao njemu u ime toga što te u uredu upućuje... razumiješ
					li? - Protrljao je palac i kažiprst pokazujući simbolično novac.</p>
				<p>- Ti misliš - iznenadio se Tito.</p>
				<p>- Kaže se mito - mirno je dometnuo otac.</p>
				<p>- Vraga! - Tito se premjestio na stolcu, i obadvojica su ušutjeli.</p>
				<p>- Držiš li da on ne bi primio? - upitao je opet otac.</p>
				<p>- A što ja znam bi li primio ili ne bi... Izgleda kao da ne bi... i drži se
					tako.</p>
				<p>Jedno su vrijeme opet šutjeli. Stvar, kako se vidjelo, nije bila ni za Tita bez
					zanimljivosti.</p>
				<p>- Kako bi ti to njemu? - upitao je oca.</p>
				<p>- Za to je najlakše. Išao bih k njemu i pružio mu u omotu.</p>
				<p>Titu je prošao životom strah: Kakav bi to kratak a odsudan bio prizor gdje njegov
					otac, priprosti ribar, gordomu Kopetzkomu u ime mita pruža novac! Bi li se
					Kopetzky pognuo... ili bi se oborio na nj?</p>
				<p>- Neće to ići... bojim se da neće - govorio je poluglasno ocu. - Ostavi toga
					vraga u miru jer bi mogao izazvati još veće zlo.</p>
				<p>- A što se meni za to može? - upita s osvjedočenjem Andrija. - A tebi? Sin ne
					treba da zna što radi otac. Pa to bih ja njemu i rekao!</p>
				<p>Tito se smijao ledenim smijehom i kimao glavom.</p>
				<p>- Pa ti bi to učinio?</p>
				<p>- Zašto da ne učinim! »Za vaš trud«, rekao bih mu, a nagraditi koga za učinjenu
					ljubav... to se bome smije.</p>
				<p>- Pa koliko bi mu dao? - upita nakon stanke Tito s pređašnjim zanimanjem.</p>
				<p>- Ja sam mislio 100 forinti... Dao bih i 200... neka ga đavo nosi, jer će te
					izgrditi živa i budućnost ti pokvariti.</p>
				<p>- Neka se vrag tu snađe... ja ne mogu - reče Tito. - Pusti malo da o tom još
					razmislimo, jer Kopetzky je vojnik a tvrd kao kamen...</p>
				<p>- Novac sve umekša, Tito... Ostavi ti to meni, nijesam ja nikada pogriješio kad
					sam po svojoj glavi radio... Da sam slušao druge kad se tebe ticalo, ti bi danas
					bio ribar a ne gospodin... Pokvariti puno ne mogu. Meni ne može ništa, a ako te
					mrzi, kao što kažeš, onda ti ionako nema s njime stanja. Dakle u toj stvari mogu
					samo pomoći a pokvariti nemam šta. Mislim li pravo? - završio je uronivši pogled
					samosvjesno u Tita.</p>
				<p>Tito slegne ramenima:</p>
				<p>- A ti pokušaj... Ali ako te baci iz ureda, onda nema ni meni više stanja u
					njemu.</p>
				<p>- Pak što zato? - ponovno reče otac. - Ići ćeš u službu u građansku Hrvatsku,
					a dotle imaš, hvala bogu, na čem biti. Nijesmo bogataši, ali ne trebamo ni tuđe
					milosti.</p>
				<p>Andrija je stupio u majorovu sobu, i odmah mu se učinilo da je ta soba pet puta
					veća nego što je bila, i da mjesto živa čovjeka onamo za stolom s perom u ruci
					sjedi kip od kovi i da taj kip mora on oživiti i predobiti za se njegovu moć.
					Stajao je sred sobe pognuta tijela, svaka je dlačica na njegovu licu
					podrhtavala, svaki nabor na njegovu odijelu odavao je poniznost. Vrlo sporim
					tokom prošlo je pô časa otkako je tu stupio, a major je bio sagnut, zamišljen,
					svojim obrijanim, crvenkastim i sivkastim licem nad nekim spisom. Njegovo
					energično a inteligentno lice činilo se u svome miru kao da je također
					izdjeljano iz neke vrlo hladne kovi.</p>
				<p>Andrija se međutim snalazio. Soba mu se prikazivala u svojim pravim dimenzijama;
					ono neodređeno što je bunilo u sobi grobnu tišinu, bilo je pucketanje vatre u
					peći, a major sa svijetlim prosjedim vlasima, nevelikim plavim brkom i s crvenim
					muževnim licem pravi živi čovjek...</p>
				<p>- Što biste vi rado? - upita ga naglo major.</p>
				<p>Andrija se prenuo od nenadanog poziva.</p>
				<p>- Molim najponiznije, moj sin je u službi vaše... vaše...</p>
				<p>- Vaš sin?</p>
				<p>- Na službu... Tito Dorčić.</p>
				<p>- A, Dorčić je vaš sin... Što biste rado?</p>
				<p>- Došao sam da ga kao otac preporučim vašoj milosti.</p>
				<p>- Suvišno... Vaš sin je naprosto nesposoban za službu kojoj se posvetio. Šteta
					vremena što ga je potratio po školama... i novaca što ste ih za nj izdali.</p>
				<p>- Kako to, molim? - promuca Andrija.</p>
				<p>- To ja vama ne mogu tumačiti. Ali znao bih vam dati jedan savjet: Uzmite ga u
					svoj ribarski zanat.</p>
				<p>Andrija se stresao u duši. Kao da su mu se majorove riječi umiješale u mozak i
					uzavrele u njem. Misao mu je zastala; pred njim se kao strašna kob nekud visoko
					i nesavladivo dizala pojava majora sa svojim sivim, krvnim žilicama ispisanim
					licem.</p>
				<p>- Ja prosim... - stenjao je i mucao u isti čas Andrija i nije znao što da doda
					svojim riječima: Ja prosim...</p>
				<p>- Ne koristi - reče s jednakim hladnim nehajem major. - Vaš sin nije za ono čemu
					se posvetio, a ribar je, kažu, da mu nema daleko para. Pa zašto da ne bude
					ribar?</p>
				<p>- Sad! - očajno istisne Andrija osjećajući bolno veliku uvredu što ju je tu
					doživio.</p>
				<p>- Pa zašto ne sad? - mirno upita major.</p>
				<p>U Andriji se rađala smjelost samostalna čovjeka, smjelost i lukavost. Digao je
					glavu i upitao krepkim, otvorenim glasom:</p>
				<p>- Kad je tako nesposoban, kako je onda mogao svršiti svoje ispite u Beču?</p>
				<p>- Vi to ne razumijete - nestrpljivo odgovori major. - Jer ispit, znate li, može
					položiti svaki magarac.</p>
				<p>- Neka i to čujem! - dometnu gotovo izazovno Andrija.</p>
				<p>A u prsnom džepu zašuštio je omot s novom novcatom bankom od sto forinti. - Ne
					cilja li to nečuveno pošiljanje u ribarski zanat i ta jednako nečuvena opaska da
					bi i magarac mogao položiti ispit na najvećoj školi u Beču, ne cilja li to baš
					na moj džep? - Hrlo se u njem odigravao ukrštaj skroz protivnih misli... A
					zaključak je bio samo jedan: - Primio ili ne primio, gore se prema Titu ne može
					ponijeti nego što ga šalje u ribare...</p>
				<p>- Gospodine majore - reče smjelo i otvoreno - hvala vam lijepa za sve. Vi ste
					poznati sa svoje učenosti i pravičnosti, a ja ne znam drugo nego da preporučim u
					vašu milost svoje dijete. Mlad je jošte, vjetren je, neće dašto shvatiti svega
					Kako bi trebalo. Ali da mu je malo poduke, on bi sve dostigao, jer ni u kojoj
					školi nije nikada zapeo. A za vaš trud ja...</p>
				<p>Segnuo je u džep i pružio majoru omot.</p>
				<p>- Što je to? - pitao je major primajući omot, a onda je gledao Andriju.</p>
				<p>- Za vašu dobrotu i trud... Tito o tom ne zna ništa - šaptao je Andrija.</p>
				<p>Lice se majoru naglo mijenjalo. Stisnuo je obrve i usne i promatrao Andriju od
					glave do pete kao da ne zna kakav se to stvor pred njim našao...</p>
				<p>A Andriju je ostavljala smjelost. Tijelo mu se nemoćno spustilo, pamet se gubila
					nekuda u neizmjerno, nikako nije mogao da jasno shvati situaciju toga trenutka
					koji je bio beskonačan: Jer vrijeme kao da je zastalo, a soba kao da je opet
					rasla oko njega u svojim dimenzijama, a on se sâm gubio nekamo i nije bio
					siguran ima li pasti na koljena i moliti milost da se spasi iz nekoga beznadnoga
					padanja od kojega mu je očaj lomio dušu. Prenuo ga je oštar udarac u lice.</p>
				<p>Major mu je bacio u lice omot s bankama:</p>
				<p>- Nosite se... Tako što mogao sam od vas očekivati. Nosite se, povedite sa sobom
					i sina, pa neka vuče iz mora mreže.</p>
				<p>Kad se Andrija našao sâm u hodniku, odahnuo je i protro oči. Kao da se probudio
					iz nesvjestice. A tad je stao da potanko razmišlja u sebi sve što je doživio u
					sobi kod majora...</p>
				<p>Kazao je i kod kuće - zamučavši neke stvari što je doživio kod majora, a taj je
					doživljaj bio predmet njihova razgovora kroz čitave dvije sedmice.</p>
				<p>U tom što nije htio Kopetzky da primi mito, gledali su Andrija, Lucija a i sâm
					Tito u njem čovjeka čije je srce zatvoreno svakomu. Srdili su se na to i redom
					nalazili novih psovaka proti njemu i opet novih razloga da se mogu srditi i
					psovati. Bilo im je skroz jasno da Tito ne može ostati pod Kopetzkim u službi.
					Treba da prijeđe u službu u građansku Hrvatsku, ali za to bi trebalo zagovora i
					preporuke kojega uglednoga lica. Na koga bi se obratili? Tražili su to biće bez
					uspjeha, a onda je Titu pomogao slučaj.</p>
				<p>Jednoga četvrtka poslije podne prema koncu mjeseca siječnja usidrila se u
					senjskoj luci carska jahta s jednim nadvojvodom, članom vladajuće kuće. Na
					uznemirenom moru križali su se zamasi vjetrova s raznih strana; pripravljala se
					oluja. Nadvojvoda je odmah posjetio biskupa Ožegovića, a dok je boravio u
					njegovom dvoru, digla se već na moru oluja. Visoki gost ostao je tri dana u
					biskupskom dvoru. Po gradu se općenito mislilo da je nadvojvodu zadržalo u Senju
					nevrijeme, no neki upućeniji, koji su pratili dnevnu politiku, držali su da je
					taj posjet nadvojvodin kod biskupa Ožegovića u savezu s političkim događajima
					monarhije.</p>
				<p>Dva dana nadvojvodina boravka u Senju pala su na petak i subotu kvatrenoga
					tjedna. Revan katolik poput mnogih članova vladarske kuće, držao se
					nadvojvoda strogo crkvenih propisa i glede posta. U kvatrenom tjednu nije tri
					puta u tjednu jeo mesa.</p>
				<p>Kad je prema tome dobio kuhar nalog za kuhinju, našao se u neprilici. Za pečenku
					je bilo lako. On je umio i domaće patke prirediti kao divljač, a da umiri
					biskupovu savjest, pocrnio bi im noge prženim šećerom. Tako bi uvjerio biskupa
					da su to morske patke s crnim nogama koje se, kao što i riba, broje u posna
					jela.</p>
				<p>Ali odakle dobaviti riba? A kako dva dana opskrbiti stol za tako visokoga gosta
					posnom hranom, a bez riba? Silna oluja zahvatila je svu obalu od Trsta do
					Dalmacije.</p>
				<p>I sam biskup uvidi jade kuharove; skrb je zahvatila sav dvor, u odajama biskupije
					i u pisarnici govorilo se o toj neprilici jednako kao što u kuhinji.</p>
				<p>A tad se dosjetio neki mladi kapelan koji je s Titom polazio gimnaziju i koji je
					također pomagao u biskupskoj pisarnici:</p>
				<p>- Ekselencijo, čemu tolike brige? A nikomu nam ne pada na um da nam je tu susjed
					Andrija Dorčić. On hrani vazda nekoliko grugova u njihovim kućama, a grug je
					jedna od najfinijih riba u našem moru. Treba dozvati njega, pa ako on reče:
					»Nije moguće«, onda je suvišno svako daljnje raspravljanje.</p>
				<p>Prijedlog se kapelanov svidio, i odmah su poslali po Andriju.</p>
				<p>Dočekala ga je cijela vojska u pisarnici. A kad mu je sâm biskup razložio o čemu
					se radi, odmah se Andrija snašao. Prva misao bio mu je Tito koji od Nove godine
					nije polazio više u ured. S biskupovim zagovorom dobio bi Tito u građanskoj
					Hrvatskoj mjesto gdje god hoće...</p>
				<p>- Preuzvišeni, stvar je teška... - počeo je Andrija govoriti mirno i s osobitim
					naglaskom. - Eto, orkan sa svih strana; na takvom se vremenu riba ne lovi.</p>
				<p>A u riječ mu je upao kapelan:</p>
				<p>- Ta vi, Andrija, i vaš Tito pìtate u moru gruge kao purane.</p>
				<p>- Da se radi o puranima - svečano je izjavio Andrija - eno ih kod moje kuće još
					osam u redu utovljenih. Svih bih osam u ovakovoj zgodi dao s veseljem i ne bih
					novčića za njih tražio. A što se grugova tiče, istina je, ja i Tito znamo im i
					sada za brlog, barem šesterima. Ali kako ćete do njih s udicom? Trebalo bi ići
					barkom; s obale je to teško i nemoguće. A barkom ne možete. A sredina je zime,
					riba se ne da iz pećine i ne mari ni za meku... Ali evo obećajem da ćemo ja i
					Tito pokušati sve što se dade učiniti. Tko će biti sretniji od mene ako budem
					mogao da donesem pravoga gruga u kuhinju! Sve ću pokušati da zadovoljim vašu
					preuzvišenost, pa makar metnuo glavu u torbu.</p>
				<p>Poklonivši se prema biskupu, govorio je posljednje riječi načinom kako bi govorio
					pri polasku u rat svomu gospodaru odani vojskovođa: - Ili ću se vratiti kao
					pobjednik ili ću za te ostaviti život na bojištu.</p>
				<p>- Učinite, Andrija, što možete, a nagrada neće uzmanjkati - reče biskup.</p>
				<p>- O nagradi se, preuzvišeni, ne govori. Radi se o tom da se vašoj želji
					zadovolji. Ako mi to pođe za rukom, druga se nagrada u ovakovoj zgodi ne
					traži.</p>
				<p>Sutradan oko devete ure ušao je Andrija u biskupski dvor, za njim dječak s
					ribarskom košarom na glavi. U prostranom i svijetlom hodniku pred kuhinjskim
					vratima skinuo je dječaku s glave košaru, položio je na tlo i dozvao kuhara. U
					košari je ležao grug savit kao golema zmija.</p>
				<p>Kuhar je bio uznesen, i kao da je sav biskupski dvor imao biti nenadano oslobođen
					nekoga teškoga stanja; raznijela se začas po njemu vijest da je Andrija donio
					ogromna gruga. I tajnik biskupov i dva kapelana, a malo kasnije i sâm biskup
					našao se uz košaru, i svi su se divili velikoj ribi kojoj je mrka, glatka koža s
					perajama i repom još podrhtavala. Andrija je stajao postrance kao junak koji je
					izvojevao pobjedu nad orkanom što je bjesnio u moru. Pripovijedao je dva i tri
					puta, svaki put opširnije, kako su on i Tito ulovili ribu, a svaki put turao
					pred sebe Tita i vješto isticao muku i pogibao u neizgovorenim riječima.</p>
				<p>- Baš ste se iskazali, Andrija... nu, sad vidim, vi nijeste badava na glasu kao
					znameniti ribar - govorio je biskup motreći jednako svojim dobroćudnim licem
					ribu u košari... - A, kakva je to riba! Oslobodili ste nas velike brige.</p>
				<p>- Ne ja toliko, ekselencijo, koliko moj sin - prihvati odmah Andrija. - Već je
					bilo osam sati jutra, a ja sam počeo gubiti nadu jer smo u pet sati spustili
					gružnjake u more. Bila je još debela noć, jedva smo sa svjetiljkom u ruci
					dopuzali preko pećine k moru. Na nikoju od šest udica što smo ih bacili nije
					htjelo da zagrize! A što je više rastao dan, bilo je manje nade. Bura je s danom
					skočila kao mahnita, more je pljeskalo i nije dalo pristupiti k ribi, a ja sam
					sav očajan rekao Titu:</p>
				<p>- Badava se mučimo i zebemo ovako promokli; nećemo učiniti ništa. - Ali Tito je
					ustrajao. - Idi ti kući - rekao mi je - a ja ću ostati. Moramo doći do glave
					barem jednom kad si zadao ekselenciji riječ.</p>
				<p>- Koliko je to rekao, a ono kamen s jednoga gružnjaka pljus u more. Tito priskoči
					i, zaliven vodom, da oprosti vaša ekselencija, do pasa, mučio se s ulovljenim
					grugom. Jaka je to riba, osamnaest je funti teška; kad se otima u moru, hoće se
					tu ruke koje će je zadržati. A ruke prozeble, nemate u njima snage da pridržite
					povraz. Ako se pak uvuče grug pod pećinu, nema ga tko bi ga već izvukao.</p>
				<p>- I vi s njim sretno na obalu? - upita tajnik jer je Andrija istu stvar po
					četvrti put pripovijedao.</p>
				<p>- Bog nam je pomogao - reče ponizno Andrija.</p>
				<p>Nato je biskup govorio svome tajniku latinskim jezikom, a onda reče Andriji:</p>
				<p>- Još vam jednom lijepa hvala, vama i vašemu sinu. A što se nagrade tiče, to će s
					vama urediti gospodin tajnik.</p>
				<p>- Nema tu nagrade, ekselencijo - svečano se ogradio Andrija. - To nije ribarska
					riba, nego smo se ja i moj sin podvrgli trudu da zadovoljimo želji vaše
					ekselencije. A to se ne plaća.</p>
				<p>Poklonio se i izmicao poleđice prema vratima opetujući ne nagovor biskupov
					neprestano istu misao.</p>
				<p>Malo iza toga jednoga vedroga zimskoga popodneva grijalo je nad gradom toplo
					sunce. Biskup je Ožegović šetao pred biskupijom na svom »belvederu« i gledao
					živahni promet u luci.</p>
				<p>Mimo je prolazio Andrija; s dubokim poklonom pozdravi biskupa, a kad se već
					udaljio nekoliko koraka strmom cestom prema moru, čuo je za sobom biskupov
					glas:</p>
				<p>- Dorčiću!</p>
				<p>- Zapovijedajte ekselencijo! - reče Andrija skinuv s glave kapu.</p>
				<p>- Sad sam se sjetio... ja sam još uvijek vaš dužnik za onu ribu.</p>
				<p>Andrija smjerno pristupi k biskupu i poljubi mu ruku:</p>
				<p>- Ja sam vam rekao, ekselencijo, da se za tako što ne prima nagrada, nego baš...
					baš...</p>
				<p>Zapeo je kao u neprilici, pogledavao bojažljivo na smješljiva lica ispod sagnute
					glave biskupove.</p>
				<p>- Nu, što? Recite samo - ponukao ga biskup.</p>
				<p>- A kad se desila prilika dobrotom vaše ekselencije... Moj sin Tito, ako ga
					izvolijeva poznati ekselencija...</p>
				<p>- Poznam ga. Što je s njim?</p>
				<p>- Bio je ovdje vježbenik u službi, ali vojnička mu služba ne prija. Htio bi da
					dobije mjesto gdje u građanskoj Hrvatskoj, a bez zagovora to ne ide...</p>
				<p>- Hmm. A vaš sin ima propisane ispite?</p>
				<p>- U Beču ih je položio! - usklikne Andrija.</p>
				<p>- Pa dobro. Otiđite u pisarnicu pa to kažite momu tajniku da me na vrijeme sjeti.
					Kad ima ispite, nadam se da neće biti zapreke da dobije mjesto.</p>
				<p>Andrija se poklonio stisnuvši tijelo kao puž i pošao odmah u biskupsku
					pisarnicu.</p>
				<p>A mjesec dana zatim dobio je Tito mjesto sudskoga pristava kod županijskog suda u
					V.</p>
				<p>Malo pred njegovim odlaskom šetali su jednom poslije podne po belvederu biskup,
					ravnatelj Sabljak i major Kopetzky. Mimo je prošao Tito i pozdravio dubokim
					poklonom.</p>
				<p>- Vaš štićenik, ekselencijo? - reče major biskupu.</p>
				<p>- Štićenik? No da. Preporučio sam ga doista za to mjesto jer je htio da prijeđe u
					službu u građansku Hrvatsku. Čini se da nije loš dječak - dodade pogledavši
					majora svojim dobrim očima.</p>
				<p>- Loš pravnik - reče nato Kopetzky.</p>
				<p>- Bečki đak! - klikne biskup zaustavivši se u šetnji.</p>
				<p>- Loš pravnik - opetovao je Kopetzky.</p>
				<p>- Kao što je bio uopće loš đak - umiješao se ravnatelj Sabljak. - Ja ga poznam.
					Što ste, preuzvišeni, spomenuli Beč, on je po mom sudu mogao potrošiti još
					nekoliko tečajeva u Berlinu i Parizu, a ostao bi ono što jest: genijalan ribar
					Dorčić s propisanim ispitima pravničkoga fakulteta. Ja sam to predviđao još kad
					je bio naš đak. Pratila ga je u školi neka posebna sreća... Uostalom, ne smije
					se reći da je on bez talenta. Tek obistinjuje se i na njemu rezultat mojih
					opažanja o sposobnostima đakâ koji se dignu ravno iz niže kulturne sfere u višu.
					Samo u tom smislu mogu da shvatim i Lamarckovu descendentnu teoriju i Darwinovu
					selekciju.</p>
				<p>- A što je rezultat vaših opažanja? - upita biskup.</p>
				<p>- Ovaki đaci marljivi su, prilježni, ambiciozni, ali nedostatak kulture očituje
					se pažljivomu motriocu već u đačkim godinama, a u samostalnom životu poslije ne
					mogu ga nikako zatajiti. Oni pokazuju po načinu mišljenja, načinu govora i
					primjenjivanju da se tim višim sferama ne mogu pravo aklimatizirati. Vrlo
					rijetko mogu da svladaju u sebi prirođenu surovost svoga podrijetla; nasilni su
					prema nižima i uza to do smiješnosti tašti na svoje znanje ili čast. Ili se ne
					mogu otresti opet drugih poroka. Odani su ih piću ili lakomosti u jelu; padaju,
					što se cijene imutka tiče, u dvije skrajnosti: bud su veliki škrci, bud opet
					ludi rasipnici koji se guše u dugovima, a oponašaju nespretno lakoumnu
					aristokraciju. U shvaćanju života bud se naivno pozivaju na janje koje je tobože
					nudilo vuku vodu, a pri tom vjeruju ipak u neku višu pravdu koje u svijetu nema,
					bud pako preziru svaki moral i gaze preko najvećih ljudskih svetinja do svoga
					cilja. U službi su bud nezasitni i bez ikakvih obzira »štreberi« ili su opet
					nespretni, bojažljivi, bez pouzdanja u sebe, pa se sa svojim talentom gube u
					pozadini i doživljavaju, očajavajući ili mrtvo pregarajući, kako ih
					svakojakovići pretječu u službi. Ovo su rezultati mojih opažanja dašto za prvu
					generaciju, zato ja - i tu je direktor nadovezao svoje misli o zavoljenoj temi
					kako bi se imale preustrojiti gimnazije.</p>
				<p>- Dakle vi donekle držite da su više nauke samo za odabrane staleže? - reče
					biskup.</p>
				<p>- Nipošto, ekselencijo - živahno prihvati direktor. - Već su mi prigovarali neki,
					koji me ne shvataju, da moja teorija zaudara po aristokratizmu. A krivo. Ne
					tvrdim ja da se djeci nižih društvenih klasa ima uskratiti pristup k višim
					naukama. Nipošto. Jer ona mogu da budu, a zašto da i ne budu, sposobnija za
					nauke nego djeca najviših staleža. K nauci su pristupna, ali k višoj kulturi
					rijetko. Uzmite, ekselencijo, da u svakom narodu ima, što se intelekta tiče,
					ljudi različno nadarenih, od genijalnih pa sve nijanse do idiotizma. To je
					redovna pojava kod svih kulturnih naroda. Pa pored te jednakosti ipak jedan
					narod nadvisuje kulturom drugi. Ja dakle tvrdim da prijelaz iz niže kulture u
					višu ide postepeno i da se samo iznimno provede u prvoj ravnoj generaciji. Zato
					sam s praktičnih razloga protivnik toga da se iz obitelji gdje je jedino
					dijete... kao što je u Dorčića... otme to dijete onomu što se u njegovu krv
					uživjelo nasljedstvom prenašanim kroz stotine godina od jedne generacije na
					drugu. Prvi pokus po mojem uvjerenju rijetko uspije, a ono domaće, gdje je mogao
					takav sin biti prvi, izgubi se... Takav jedinac mogao bi u više nauke jedino
					onda kad bi pokazao genijalnost, a to se kod desetogodišnjega djeteta ne dade
					ustanoviti.</p>
				<p>Sunce je zapadalo, temperatura je naglo padala. Biskup je ulovio zgodan čas da
					prekine direktora:</p>
				<p>- Sve je to lijepo, dragi direktore, ali što ćete kad je život jači od
					najkrasnijega umovanja. Evo uzmite ovaj slučaj:</p>
				<p>Ispripovijedao je kako je došlo do toga da preporuči svomu znancu i nekomu
					daljemu rođaku Tita za ispražnjeno mjesto pristava, a onda dometnuo:</p>
				<p>- Evo, vidite, jedna samo riba, pa može da odluči sudbinom čovjeka. Ja nemam
					razloga ne vjerovati što mi obadvojica o sposobnostima mladoga Dorčića
					pripovijedate. Pa on je dobio mjesto za koje se natjecalo bog zna koliko njih
					sposobnijih od njega. Zašto? Zato što je u zgodan čas i u zgodne ruke umio da
					uhvati ribu... Ele, dragi moj direktore, treba priznati da je život jači od
					svega našega umovanja. I najumniju glavu opletu njegove niti i ne dadu da
					njezine misli zavladaju njime. Međutim, gospodo, postaje hladno. Izvolite sa
					mnom u dvor, bit će mi milo ako ostanete večeras sa mnom kod stola. A do večere
					možete biljariti ili, ako vam je milije, s tajnikom tarokirati. Međutim bit će
					već prispjele poštom i novine.</p>
				<p>Obuhvatio je obojicu oko pasa i pošao s njima u dvor.</p>
				<p>Međutim otputovao je Tito na svoje novo mjesto.</p>
			</div>
			<div type="chapter">
				<head>VI</head>
				<p>Mjesec dana čekali su Andrija i Luce na Titovo pismo. Oni su odavali jedno
					drugomu samo skrb što ih je poradi toga mučila, a sakrivali oboje bol. Zašto im
					je Tito takav kad zna da nema na svijetu ništa što bi im bilo milije nego vijest
					o njemu? I spominjući neprestano u razgovoru tu skrb, odmah su je ispričavali,
					svaki dan jednako, gotovo istim riječima: - Došao je na novo mjesto... treba da
					se snađe... ne zna što da nam javi dok ne vidi kako će mu biti...</p>
				<p>- Samo da javi: živ sam i zdrav... - rekao bi na koncu razgovora jednom Andrija,
					jednom Luce.</p>
				<p>A srcem njih oboje stalno se povlačila roditeljska bol što su je skrivali jedno
					drugomu.</p>
				<p>Nakon nekoliko dana stiglo je pismo:</p>
				<p>Mili roditelji!</p>
				<p>Nisam vam prije pisao jer sam silno zaokupljen poslom. Ovdje je drugačiji posao
					nego što je tamo bio, a uza to me je moj poglavar vrlo zavolio jer je najvažnije
					stvari u uredu povjerio meni. Na meni dakle leži velika odgovornost. Ja nemam
					kad da vam o tom opširno pišem, niti biste vi sve mogli razumjeti. Samo vam to
					kažem da je moj ovdašnji poglavar nešto drugo nego je onaj...... (slijedilo je
					nekoliko vrlo nelaskavih epiteta majoru Kopetzkomu). Moj je poglavar plemić, u
					rodu mu je biskup Ožegović i mnogi veliki I uplivni aristokrati u zemlji; sa
					ministrima je u Pešti per tu, to će reći da im kao drug govori »ti«. Isto su mu
					tako najmoćniji ljudi kod vlade u Zagrebu i u saboru iz djetinjstva prijatelji.
					Udovac je. Po svojoj pokojnoj gospođi u rodu je opet s jednim generalom i s
					jednim visokim činovnikom kod ministarstva u Beču. Da vam ne pišem o drugoj
					njegovoj porodici, javit ću vam još to da ima kod kuće samo jednu kćer, vrlo
					lijepu i fino naobraženu gospođicu. Bog zna neću li s vremenom imati prilike da
					vam o toj gospođici više pišem......(Ova tri poteza znače da se ovdje malo
					zamislite.)</p>
				<p>Sad ću vas nešto moliti. Ovdje je u uredu sa mnom jedan dnevničar koji i kod
					samoga šefa uživa velik ugled jer je vrlo sposoban i čestit čovjek. Meni je u
					mojem velikom poslu desna ruka. Molim vas pošaljite mu što prije jedan sud dobre
					marinirane ribe, sudić domaćega vina od 15-20 polica i jedno dva polica domaće
					rakije. Kod vas će već biti mladih janjaca pa biste mu mogli poslati i jedno
					janje. Vrijeme je dosta hladno pa se nadam da će stići ovamo nepokvareno. (On je
					rodom iz naših krajeva pa ću ga zato razveseliti.) To sve pod naslovom:
					Veleštovani gospodin Vaso Duić, dnevničar kod kr. žup. sudbene oblasti u V*.</p>
				<p>Meni pako posebice pošaljite: Sud od 20-30 polica vina, dvije boce domaće rakije,
					marinirane dobre ribe, jednu butinu i nekoliko školjskih sira. Ja znam da će ovo
					biti još rijetkost, no gledajte mi pribaviti pod svaku cijenu, jer znate da
					školjski sir od sitnoga blaga vrlo volim. U pismu mi pako pošaljite 25 for., jer
					sam imao ovaj mjesec mnogo troškova. Drugi mjesec trebat ću 40, jer si moram
					nabaviti jedno fino proljetno odijelo. Ja naime ovdje općim s najuglednijim
					krugovima, a u takva se društva ne ide odjeven samo onako.</p>
				<p>Time za danas završujem pozdravljajući vas lijepo obadvoje. Vaš sin</p>
				<p>Tito</p>
				<p>P. S. Ovo sve za što sam vam pisao, gledajte poslatiexpandedstart što prije.</p>
				<p>Za Andriju ni za Luciju nije imao nikoji posao smisla dok se nije otpremila iz
					kuće Titova narudžba. Obavljalo sa to s nekom vrlo ozbiljnom brigom
					osvijetljenom toplim čuvstvom zadovoljstva: kako će se Tito radovati što mogu
					navlas da ispune njegovu želju.</p>
				<p>Iza večere, kad bi Lucija pospremila kuhinju i sjela opet k stolu gdje bi Andrija
					pio svoju čašu vina, odmah se počelo govoriti o Titu. Njegovo pismo bilo je
					neiscrpljivo vrelo razgovora - istih, jednako se opetujućih misli, ali one su
					istjecale iz sretnoga roditeljskoga srca, i zato ih se nije dalo zasititi.</p>
				<p>- Vidiš li - rekao je jedne večeri Andrija, malko već pripit, Luciji - sad ću ti
					nešto kazati što sam ti bio zatajio da te badava ne ražalostim, kako sam se i
					sam žalostio. Kad sam ono bio kod majora Kopetzkoga da mu preporučim Tita, znaš
					li što mi je još rekao? Rekao mi je »Vaš sin nije ni za što... uzmite ga pa neka
					vuče s vama iz mora mreže.« To je on meni rekao!</p>
				<p>Lucija je postavila na stol čarapu i zagledala se u Andriju:</p>
				<p>- To ti je u oči rekao?</p>
				<p>- To, to! A ja nijesam htio da kažem ni tebi, ni Titu... Čemu? Nu, a sad vidiš.
					Čovjek koji druguje s ministrima i generalima, pa povjerava Titu najteži posao u
					uredu. Valjda zna zašto. Eto što je o Titu držao major Kopetzky, a što drži o
					njemu tamošnji njegov poglavar. Pravo piše Tito da je taj Kopetzky, kojega svi
					ovdje drže silno pametnim čovjekom, pravi... - Andrija je s nasladom navodio
					redom nelijepe pridjeve što ih je Tito u pismu o majoru napisao. Njegovo je
					zadovoljstvo raslo, i najposlije je udario u glasan smijeh diveći se i
					naslađujući u isti čas Titovom dosjetljivošću.</p>
				<p>I Lucija se tiho posmijavala, ali njezine oči bile su zamišljene. Kao da nije
					mogla probaviti onu uvredu što ju je Kopetzky nanio njezinomu Titu. Napokon reče
					ozbiljno:</p>
				<p>- Kako bih bila sretna da je Tito s nama, a ipak uviđam da je dobro što se
					riješio ovoga grada gdje nema nikakva dobra. Pomisli, pošto je u školu pošao kao
					nejak dječačić, svi su ga progonili. Jedino što se može reći da mu je netko išao
					na ruku, bio je onaj profesor Wolff, bog mu dao zdravlje i sreću gdje god bio, i
					ta preporuka biskupova. A ne bi ni nje bilo, da mu ti i Tito nijeste učinili
					ljubav koju ste mogli platiti životom.</p>
				<p>- Dobro si to opazila, Lucijo, nitko mu nije bio prijatelj. Bio je sirota vazda
					čedan i ponizan kao rob. Dok su drugi đaci lupali poradi politike prozore na
					kućama uglednih građana, on je sjedio kod kuće ili se zavukao u Rikinu konobu
					kao miš, da nitko za nj ne zna. Pa ipak su ga progonili. I isti pokojni kum
					Dabić, koji nije bio inače zločest čovjek, odvraćao me je... sjećaš li se... od
					nauma da iškolam Tita. Kao da mi je bio zavidan što bi moj sin mogao da bude
					nešto bolje nego što mu je otac. Pa poslije direktor Sabljak, pa najposlije taj
					major... No, znatiželjan sam što će sad reći kad čuju kako je Tito tamo
					viđen!</p>
				<p>Zašutjeli su, a onda se nakon duge stanke Andrija zagledao u Luciju s lukavim
					smiješkom na zarumenjelom licu. Njegove su misli uzele očito skroz drugi
					pravac.</p>
				<p>- Što me tako gledaš? - upitala ga je Lucija i nasmijala se.</p>
				<p>- Pogađaš?</p>
				<p>Lucija je opet odložila pletivo i rekla jednako se smiješeći prema Andriji:</p>
				<p>- Ne znam... Ali čini mi se...</p>
				<p>- Dakle reci.</p>
				<p>- Ne. Ti reci prvi.</p>
				<p>- Ja mislim na ono jedno mjesto u pismu.</p>
				<p>- I ja - odmah prihvati Lucija.</p>
				<p>- Na koje mjesto? Sad ti reci prva!</p>
				<p>- Ja mislim ono gdje govori o kćeri svoga poglavara.</p>
				<p>Andrija je zažmirio i zakimao u potvrdu glavom i odobravao Luciji smiješkom.</p>
				<p>- Huncut! Kako on to samo mudro umije reći: da se zamislimo na tome mjestu... A?
					Što veliš tomu, Lucijo?</p>
				<p>- A što ćeš da reknem? Veliko je to gospodstvo, ta što ja znam - uzdahnula je
					Lucija kao da je naglo negdje iz dubine njezine duše neki neodređeni još osjećaj
					potamnio ono veselo raspoloženje kojim je netom o tom mjestu u Titovom pismu s
					Andrijom govorila.</p>
				<p>- No, a naš Tito, nema li i on izgleda da bude velik gospodin? Moja draga -
					nastavio je vrlo ozbiljno i nekud proročki zanesen Andrija - da njemu pođe za
					rukom da se uvali u takav rod... On bi po tom velikom poznanstvu obitelji i po
					njezinom rodu preskočio stotine drugih. Jer nije uvijek dosta da čovjek ima
					ovdje - Andrija pokaza prstom na Čelo. - Znaš li kako se veli da će lako u raj
					tko ima sv. Petra za kuma. Ne bi prošlo par godina, pa bi se i major Kopetzky i
					direktor Sabljak klanjali pred njegovim gospodstvom Titom Dorčićem. E, da mi bog
					da to doživjeti! Tada bi mi se umirilo srce jer su obadvojica ostavili u njemu
					svaki svoj žalac.</p>
				<p>Andrija se namrgodio i ispio tako namrgođen punu čašu.</p>
				<p>I drugu i treću i svaku slijedeću večer govorili su tako o Titu opetujući jednako
					iste misli i iste riječi, ali taj im je razgovor bio mio i imao u sebi čar
					novosti jer je bio potreba njihovoga srca.</p>
				<p>- Da dođe do toga... bogu je sve u rukama... ja samo tako velim: da dođe do toga,
					a, bome bi se ti, Lucijo, morala spremiti sa mnom na put.</p>
				<p>- Misliš li? - tiho je i zamišljeno rekla Lucija. Njezino je lice sjalo zanosom,
					i misao boravila u nekom sjajnom svjetlu što joj se odrazivalo u zanesenom
					pogledu očiju.</p>
				<p>- Ni za što ne bismo to propustili. Pa ne bi htio ni Tito da se piruje bez
					nas!</p>
				<p>Lucija je ostala zamišljena.</p>
				<p>- Tito nas voli, roditelji smo mu. Ali ona... pa njezin rod? - upitala je onda
					tiho zamišljajući se jednako nekuda daleko.</p>
				<p>- Sin nam je. A onakvi ugledni ljudi znadu, Lucijo, bolje od nas, priprostih
					ljudi, da se tako lako ne može zatajiti svoja krv. Kako bi oni mogli vjerovati
					Titu da njih voli kad bi zaboravio nas? A treba li da nas se Tito u čemu
					stidi?</p>
				<p>- Pravo govoriš! - prihvatila je sad življe i Lucija - u prave gospode manje je
					oholosti nego u malih ljudi koji su se naglo digli iz ničega u dobro.</p>
				<p>- A praznih ruku ne bismo došli. Ima tamo u onoj škatulji zlata koje se već više
					od sto godina nalazi u našoj obitelji. Staro je to zlato i starinsko djelo; ne
					da se platiti novcem jer je rijetkost... Pa da onda dođu iza vjenčanja jednom
					ovamo... Kakova slava, Lucijo!</p>
				<p>- Ah, bože moj! - uzdahnula je Lucija, otrla suzu, ali lice joj se sjalo srećom i
					zanosom.</p>
				<p>Protekao je podrugi mjesec da od Tita nije bilo glasa. Ponavljali su se opet
					pređašnji razgovori i jednake isprike kojima su jedno pred drugim opravdavali
					Tita, a u sebi je svako za sebe čuvalo neugodnu misao da bi Tito i u najvećem,
					poslu mogao ipak napisati par redaka: - Živ sam i zdrav. - Ali čuvali su se
					pomnjivo da na Titov svijetao lik ne padne ljaga takve pomisli.</p>
				<p>Iza podrugoga mjeseca stiglo je opet Titovo pismo, gotovo istoga sadržaja kao što
					je bilo prvo. Tito je veličao povjerenje i naklonost svoga poglavara naprama
					sebi i molio opet da se onakove pošiljke pošalju njemu i dnevničaru Vasi Duiću.
					Na koncu lista bila je ponekud tajanstvena vijest koja je otvarala Andriji i
					Luciji nove široke kombinacije. Ta je vijest glasila: »Mogao bih vas najednom
					iznenaditi velikom i veselom novošću. Ali za sada ni riječi više o tom...«</p>
				<p>- Huncut... - govorio je navečer vinom i tom viješću razdragan Andrija. - Bit će
					nešto od onoga, ja bih se kladio da se i ovo tiče te kćeri njegovoga poglavara.
					A kako on nas samo mudro pripravlja! Ded donesi na to još pô boce... Pomisli,
					moja stara, sjedit ćemo s ministrima i s njihovim gospođama za jednim stolom! A
					onaj... - i stao je Titovim pridjevima govoriti o majoru. - No, vidjet ćemo onda
					tko je što! Onda ću poći k majoru i reći: »Gledajte, to vam je onaj Tito Dorčić
					što ste ga vi slali da ide vući s ribarima mreže.«</p>
				<p>Bio je razigran i opojen jednako zanosom i zlobom koliko i vinom.</p>
				<p>Protekla bi svagda od jednoga do drugoga pisma po dva mjeseca. U svakom je bila
					jednaka narudžba za pošiljku njemu i dnevničaru Duiću. O »velikoj i veseloj
					novosti« natuknuo bi tajanstveno da će se možda skoro pružiti prilika kad je
					bude mogao priopćiti, a do velikih stvari da se dolazi polagano... O sebi je na
					koncu jednoga pisma dometnuo da ga je šef neizrecivo zavolio i da je u uredu
					najbolji kriminalist. - Da razumijete - tumačio je - morate znati da to znači
					suca koji se razumije u suđenje najtežih stvari gdje se radi o životu i
					smrti!</p>
			</div>
			<div type="chapter">
				<head>VII</head>
				<p>Titov šef, Julij pl. Puhovec de Zellengrad, bio je u svojoj mladosti vrlo rado
					viđen gost u svim plemićkim i aristokratskim dvorovima dviju susjednih županija.
					Lijep, mlad čovjek živahna duha, dosjetljiv, široke naobrazbe, sviđao se jednako
					u društvu gospođa kao što i u društvu gospode. Bio se domogao i glasa pronicavog
					i svestrano naobraženog jurista koji se u slobodno vrijeme bavio mnogo
					proučavanjem modernih jurističkih pisaca. Kao mlad činovnik oženio se
					posredovanjem rođakâ i prijateljâ kćerkom iz obitelji porodice Ožegovića. Sa
					ženom - Suzanom - dobio je malo imutka, ali su se jače utvrdile njegove veze s
					jakom domaćom aristokracijom. Glasoviti biskup Mirko bio je Suzanin polustric.
					Po tim vezama brzo se uspeo do časti varmeđijskoga suca. Kao sudac držao se
					vazda uporno na idealnoj visini svoga zvanja. A u braku kao da nije bio sretan
					te je brzo stao tražiti zabave izvan obiteljskoga kruga i našao se tako u
					društvu kartašâ. Kartanje je postalo za nj žarkom strašću. Tekla je godina za
					godinom što bi on svaku noć prosjedio budan i bistar uz kartaški stol. Zadužio
					je malo-pomalo do krova svoju jedinu imovinu, jednokatnu kuću s vrtom gdje je
					stanovao. Pojavili su se neugodni znakovi loše probave, ali strast za kartanjem
					bila je jača od brige za obitelj i od brige za vlastito zdravlje. Usprkos
					liječničkim savjetima, njegove tjelesne kretnje bile su vezane na prostor između
					ureda i kuće gdje je stanovao, i kavane, gdje se sakupljalo društvo i domaće i
					ispreko Drave oko kartaškoga stola. U svojoj pedeset i četvrtoj godini, kad je u
					njegov ured došao Tito, bio je blijeda, podbuhla lica, mekana mesa kao kvas,
					sporih, umornih kretnja; samo su još oči sačuvale snagu života i pronicav duh
					koji je gledao daleko i sve brzo shvaćao.</p>
				<p>I Puhovčevi prijatelji koji su mu proricali kao pravniku veliku budućnost,
					krivili su poradi toga izgubljenoga talenta ženu mu Suzanu. Naprotiv njegovu
					živahnom i bistrom duhu koji je s nekim pobjedonosnim osjećajem u slobodnom letu
					tražio neprestano nove čare i nove probleme života - ona je bila tiha, u samoj
					pobožnosti odgojena ženica, ponizna pred mužem, dapače poslije i pred djecom kad
					su samo malo odrasla. Sudili su da mu je svojim uskim, strašivim i ponekud
					misterioznim shvaćanjem života dosadila i omrazila kuću.</p>
				<p>Suzana je umrla u 16. godini bračnoga života, a rodila je Puhovcu dvoje djece:
					stariju Reginu, koja je ostala djevojka a bilo joj je 30 godina kad je Tito
					došao u V*, i mnogo mlađu Melaniju, koja se udala u svojoj 19. godini i odmah
					druge godine iza udaje na rođaju umrla.</p>
				<p>Regina je bila ovisoka djevojka, savršeno skladno razvijenih forma života. U
					kretnjama, govoru i pogledu bila je izražena vazda neprisiljena i prirođena
					otmjenost koja sili na poštivanje. U blijedom, duguljastom licu fino modelovanih
					crta s dubokim crnim očima bilo je, kao što i u harmoniji formâ života, sklada
					ljepote i razbora. Talent je naslijedila od oca. Od svoje 12. do 15. godine
					boravila je poradi obrazovanja u Beču kod nekih rođaka s materine strane,
					naučila shvaćati pravu vrijednost znanosti, umjetnosti i religije i stekla
					samostalan i bistar sud o životu i svijetu.</p>
				<p>Po pismima što ih je pisala iz Beča ocu, nije Puhovec mogao nikako suditi da je u
					njegove kćeri tako jak talenat. On bi joj vrlo rijetko pisao, pa je ona držala
					da bi mu dugačkim pismima dosađivala. U šest godina i otuđila se dosta ocu. Ali
					kad se vratila kući, promijenilo se to. Puhovec je vidio da se dade umnije
					razgovarati s njegovom Reginom nego s mnogim mladim juratušom iz ureda, i on se
					osjetio najednom prema njoj skroz drugi: jednako pun prijateljskoga poštivanja
					kao što i roditeljskoga zanosa i ljubavi.</p>
				<p>Imutka za nju nije imao nikakova; toga nije tajio nikomu jer je bio uvjeren da će
					za takim biserom umjeti da posegne samo onaki muškarac koji će biti sposoban da
					ocijeni njezino duševno blago. A u tom je vidio ujedno najjači zalog njezine
					sreće.</p>
				<p>Regina je posjećivala bliže i dalje rođake i znance, provela svake godine u
					pokladama pokoji tjedan u Zagrebu, svuda bila viđena i slavljena kao vrlo umna i
					naobražena ljepotica, ali ozbiljnoga prosca nije bilo. S obzirom na njezin rod,
					a možda i od straha pred njezinom razglašenom naobrazbom - (muškarci slaboga
					talenta i male naobrazbe žacaju se blizine naobraženih žena) - nijesu se manji
					usudili da je zaprose, a »veći« su cijenili njezin um i uživali u njezinom
					društvu, ali u pogledu ženidbe bilo je što drugo - Regini je prema njezinomu
					društvenomu položaju falio imutak.</p>
				<p>I tako je Regina stupila u svoju 30. godinu a da se prosac nije javio. Ona je na
					udaju već prestala misliti, ali nije otac. Smatrao se krivcem. Što je bio
					stariji i što mu je više dodijavao želudac, sve se okrutnije javljala u njem
					misao: Što će početi Regina kad on umre? Izgubiti se sa svojim talentom i umom
					neće. Ali kakav će to biti život, ovisan bog zna o čijoj milosti i hirima, a
					kakav joj je život on mogao i bio dužan osigurati!</p>
				<p>Kad je jednom sjedio u Zagrebu iza objeda kod vijećnika Banskoga stola Roberta
					Malinića uz crnu kavu, došli su, govoreći o obiteljskim prilikama, i na razgovor
					o Regini. Tu je Malinić rekao:</p>
				<p>- Ti si, amice, sam kriv. Mogao si svoju Reginu opskrbiti kako god si htio.</p>
				<p>- Ja? - začudio se Puhovec.</p>
				<p>- Ti, amice. Koliko si imao neoženjenih askultanata i pristava u svom uredu: zar
					nijesi mogao kojega finoga dječaka dovesti u kuću, a ono bi drugo došlo po sebi?
					Zaljubiti se u djevojku, kao što je još i sada tvoja Regina, nije teška stvar. A
					tvoja je Regina... da ti tako rečem, prefina i prepametna djevojka a da mlad
					čovjek ne izgubi pred njom kuražu. Trebalo je da pomogneš, da nekako indirektno
					uputiš mlada čovjeka koji ti je bio simpatičan. Nije ni Regina nepredobiva
					tvrđa... djevojka je koja čeka svoju sreću, kao što i svaka druga djevojka.</p>
				<p>- Ne! - odlučno je rekao Puhovec. - Tim putem ne bih umio a ni htio tražiti
					njezinu sreću.</p>
				<p>- A ipak se prikazuje da si morao. Pa što je u tome zlo? Kad bi vidio da je
					pošten dječak, zar nije svejedno ako sâm nađe put do njezinoga srca ili ako mu
					ga ti onako nenapadnim načinom pomogneš naći?</p>
				<p>- Nije isto.</p>
				<p>- Ja držim da jest. A takav bi mladenac... no razumije se da avancement Puhovčeva
					zeta ne bi ovisio o godinama službovanja. Ali ti si ostao uvijek neki... što ja
					znam! Nijesi nikada s prave strane umio shvatiti život.</p>
				<p>- Ne govorimo o tom - umolio ga je Puhovec.</p>
				<p>Misao je bila za nj skroz nova. Za Reginu - pa da je trebalo tim putem tražiti
					muža! A sad se javljala u njem često Malinićeva primjedba: - Nisi li se doista
					premalo brinuo za Regininu budućnost? - Koliko se skroz neprirodnih brakova
					sklopi s obzirom na velike razlike moralne i intelektualne vrijednosti obadvoje
					bračnih drugova samo stoga što se brak utanači iza letimičnoga poznanstva? Može
					li biti što nemoralno u tom ako otac ima prilike da prouči mlada čovjeka, pa kad
					se uvjeri o njegovoj vrijednosti, da mu dade priliku da se upozna s djevojkom
					koja mu je po svojoj vrijednosti dorasla? Ima li što nemoralno u tom da takav
					odlično sposoban mlad čovjek nađe potpore u obiteljskim vezama pa da se bez
					šablonske birokratske ljestvice popne do samostalnijega i odličnijega mjesta na
					koje po svojoj inteligenciji i spada? I pred Puhovčevim očima javljali su se
					mnogi mladi, vrsni ljudi koji su u njegovom uredu službovali kao vježbenici,
					prislušnici i pristavi. Koliki su od njih bili krasni ljudi, sjajno talentirani,
					s dubokom stručnom i širokom općom naobrazbom, idealni i zanosni... Mnoge je
					zavolio kao da su mu rođeni sinovi. U jednakom shvatanju kod rješavanja kojega
					zamršenijega pitanja osjećao bi Puhovec neko duševno srodstvo; s ugodnom poćuti
					kao u obitelji gledao bi takove mlade ljude u svom uredu i iskreno se veselio
					ako je mogao da pripomogne njihovomu promaknuću. Da je takove ljude znao
					prikupiti gdjekada i u privatnom životu oko svoga stola, da je nastao saobraćaj
					među jednako talentiranim, jednako visokom kulturom oplemenjenim dušama - no
					šta! - prekinuo bi Puhovec naglo s osjećajem gorčine svoje misli...</p>
				<p>Upravo u to doba kad se Puhovec nehotice vraćao k tim mislima, dobije on dva
					pisma, jedno za drugim: U jednom mu preporučuje na zagovor za ispražnjeno mjesto
					pristava biskup Mirko Ožegović Tita Dorčića, a u drugom mu javlja prijatelj iz
					Zagreba: »Poslat ćemo ti za pristava nekoga Dorčića iz Senja. Ne znamo kakav je,
					ali ima jakih zagovornika, sve, čini se, po biskupu Ožegoviću.«</p>
				<p>Prije Tita stigli su u V* njegovi spisi. Puhovec ih je pregledao i odmah bio
					otprilike načistu kakav će biti činovnik taj njegov novi pristav. Na mršave
					njegove svjedodžbe o položenim ispitima na bečkom juridičkom fakultetu nije se
					toliko osvrtao. Ali svjedodžba majora Kopetzkoga! Nikakva zapravo svjedodžba
					nego prosto službena potvrda »da je apsolvirani pravnik Tito Dorčić od... do...
					u ovom uredu kao prislušnik službovao«. Taj mûk, ta uskrata suda o službovanju
					imala je svoj razlog. Da je taj kandidat kakav nemoralan čovjek, Senj je malen
					grad, sve bi se znalo, biskup ga ne bi preporučio. Bit će dakle prije da se
					pokazao nesposoban...</p>
				<p>No on je i takvih mladih ljudi imao u svom uredu. Prema sposobnostima dobivali su
					i radnje, a dnevničar Vaso Duić izvlačio ih je i u takvim malim radnjama iz
					neprilike.</p>
				<p>Tim je bilo riješeno pitanje o novom pristavu, i Puhovec nije na nj više
					mislio.</p>
				<p>- Vi imate još pet dana slobodnoga vremena - rekao je Puhovec Titu kad mu se u
					uredu predstavio. - Za to se vrijeme odmarajte od puta, uredite svoje privatne
					stvari i pomalo se upoznajte s mjestom...</p>
				<p>- Molim, spectabilis - prekinuo ga je poniznim glasom Tito - ja bih želio
					nastupiti službu odmah.</p>
				<p>- Odmah? - A čemu? Beriva vam teku ionako istom mi početka budućega mjeseca.</p>
				<p>- Ne radi se, spectabilis, o berivima. Ja sam sada par mjeseci pauzirao, a željan
					sam da radim - završio je Tito sa smijehom koji nije bio u skladu s tim
					ozbiljnim riječima.</p>
				<p>- Željan rada? - omjerio ga je svojim pronicavim okom Puhovec. A Titu je rekao
					nestrpljivo: - Pa dobro, kad želite, a vi započnite odmah sutra ili, ako hoćete,
					baš i danas... - A u sebi je pomislio o Titu: - Štreber!</p>
				<p>Četvrti dan iza toga dočekala je Regina oca kod objeda s viješću da je u
					posjetima bio taj novi pristav.</p>
				<p>- Pa što veliš o njem? - upita je nehajno Puhovec sjedajući kao obično sa
					zlovoljom k stolu. Volje za jelo nije imao nikada, a što bi mu i primio želudac,
					bilo je obično poslije skopčano s mukama.</p>
				<p>- A što da rečem? - smiješila se Regina stisnuvši ramenima. - Nespretan je...</p>
				<p>- To još nije nikakvo zlo - mislio je otac.</p>
				<p>- Nijesam to ni mislila, pogotovo ne mogu se njegove nespretne društvene manire
					uzeti kao zlo. Naivan je... govori samo o sebi i o svojima... kao da hotimice
					igra ulogu neiskusnoga djeteta koje visi o materinom skutu...</p>
				<p>- Ukratko: dosadan? - prekinuo ju je otac.</p>
				<p>- Izrazio je dapače želju da bi rado češće u mojem društvu proboravio - nasmijala
					se Regina.</p>
				<p>- No, no... - smješkao se i Puhovec, ali dalje o Titu nijesu govorili.</p>
				<p>Prvi spis što ga je Tito u uredu riješio i donio Puhovcu na potpis, pročitao je
					Puhovec glasno hmkajući. Zatim je uzeo spis i pružio ga Titu:</p>
				<p>- Ovako ne valja, gospodine Dorčiću. Vi u tom još nemate prakse...</p>
				<p>Tito se zarumenio:</p>
				<p>- Molim, spectabilis...</p>
				<p>- Ne, ovako ne valja. Ja nemam vremena da vas upozorim na sve pogreške... Nego,
					molim vas, otiđite k našemu dnevničaru Vasi Duiću. On radi kod nas već preko
					dvadeset godina pa je stekao obilnu praksu u takovim stvarima... Otiđite samo k
					njemu...</p>
				<p>Tito se vratio sa spisom u ruci na svoje mjesto, metnuo preda se spis i buljio u
					nj uzrujano misleći uporno na to da li su ostali činovnici vidjeli da mu je spis
					što ga je rješavao vraćen. Puhovec veli samo: - Ne valja! - A što ne valja?
					Zašto ne valja? Da li krivo tumači paragraf na koji se poziva? Ne valja! Lako je
					reći: - Ne valja! - Ali treba da se i od razloži što ne valja i zašto ne valja!
					- Nije li i tu tračak kakve zlobe kao kod majora Kopetzkoga?</p>
				<p>Bilo mu je neugodno na to misliti. Točno je bio upućen u rodbinske i prijateljske
					veze Puhovčeve s najuglednijim i najuplivnijim obiteljima u zemlji, pa je već u
					sebi stvorio odluku da takovomu šefu mora pošto-poto omiljeti...</p>
				<p>Ali pred svima nije htio da ide po savjet tomu dnevničaru. Ta svi bi u uredu
					smjesta o njem govorili da mu dnevničar rješava spise...</p>
				<p>Tako je besposleno črčkao perom po papiru dok nijesu istekli uredovni sati. A kad
					se uredsko osoblje razilazilo, pošao je k dnevničaru Duiću i šapnuo mu brzo:</p>
				<p>- Pričekajte me časak, imam vam nešto reći.</p>
				<p>Kad su ostali sami, pozvao je Duića naveče u svoj stan na čašu vina...</p>
				<p>- Imat ćemo i nešto posla - rekao mu je - ali molim vas ne govorite o tom
					nikomu... Bog zna kako bi se to tumačilo.</p>
				<p>- Što koga briga kamo ja idem! - odlučno je rekao Duić očevidno shvaćajući pravi
					smisao poziva.</p>
				<p>A sutradan bio je Puhovec s rješenjem spisa zadovoljan:</p>
				<p>- Eto, tako je bolje... Samo strpljivosti i dobre volje, pa će ići - rekao je
					Titu s izrazom zadovoljstva koje bodri i oživljuje vjeru u vlastitu snagu.</p>
				<p>- Ipak je to drugačiji čovjek nego što je bio Kopetzky pomislio je Tito u sebi
					potpuno zadovoljan svojim uspjehom. Odsada bi malo koje veče prošlo da Duić ne
					bi bio Titovim gostom. Zavolio je toga čovjeka koji je s njim rješavao službene
					spise kao pomoćni kakav stroj. Pri poslu je Duić malo govorio; radio je, a nije
					se vidjelo da radi on. Ni u kretu, ni u pogledu, ni u kojoj njegovoj primjedbi
					nije Tito nikada osjetio da je tu Duić nuždan... Kako bi hladnim mehanizmom
					pročitao spise, umočio pero i počeo pisati, tako bi jednako mehanično postavio
					pred njega gotovo rješenje i držao se kao da je on bio samo mrtva Titova
					ruka...</p>
				<p>Taj mehanizam, ta samozataja i kao prirođena podređenost Duićeva prijala je Titu.
					On se malo-pomalo u nju uživio i napokon vjerovao da je on sâm u tom zajedničkom
					poslu duša, intelekt, a Duić njegova mrtva ruka, stroj koji nefaljeno
					funkcionira.</p>
				<p>I inače mu se sviknuo Duićev karakter. U njega je bilo devetero djece; pio je
					rado i sigurno polovicu svoga dohotka zapijao, dočim mu je žena s djecom
					svakojako životarila ali bio je čedan i skroz zadovoljan onim što bi mu Tito za
					nagradu u ruke utisnuo. On bi doduše to brzo turio u džep, ali bi rekao svaki
					put:</p>
				<p>- Čemu vi to... još nijednu noć nijesam od vas otišao kući trijezan. Vraško je to
					vaše vino...</p>
				<p>- Dobro je to, Duiću - rekao bi mu Tito - tek ne treba da o tom drugi
					znadu...</p>
				<p>- Što se to koga tiče! A dobro je, dašto da je dobro. Kad čovjek ima kod kuće
					ženu i devet skakavaca, onda je za nj prestala radost života... tek ovaka čašica
					može da razigra čovjeka pa da zaboraviš brige...</p>
				<p>Tako se je med njima dvojicom učvrstio neki vez koji nije bio intiman, ali je bio
					čvrst jer je dolazio kod obojice od uvjerenja da su jedan drugomu nužni... Duić
					je poznao sav grad, sve činovnike, ali šutio je kao zid. Samo je o Puhove u
					govorio rado, dizao ga hvalom do nebesa i ujedno proricao da mu nema duga
					života.</p>
				<p>- A poznate li njegovu kćer? - upitao ga je jednom Tito.</p>
				<p>- Reginu? Kako da je ne poznam? To je prava kćerku svoga oca.</p>
				<p>- I lijepa... fina djevojka - primijetio je Tito.</p>
				<p>- I lijepa i pametna i naobražena... što god hoćete, samo novaca nema. Govori s
					vama kao što će govoriti naše žene i kćeri, ali osjećate kako sva miriše po
					pravom gospodstvu. Da sam ja onako mlad čovjek i izučeni jurist!</p>
				<p>- Pa što biste vi? - nasmiješio se Tito ali je izvjedljivo gledao u Duića.</p>
				<p>- Zaljubio bih se u nju! Ona ne treba da donese mužu novaca. Tko je dobije, dobit
					će ženu kakvoj nema para nadaleko, a dobit će svetoga Petra za kuma. Ulovite se
					vi nje... Koliko je tu bilo u nas mladih ljudi, pa nijedan nije umio; svi su se
					bojali zaljubiti u nju. A u nje nema oholije, ona je čednija djevojka od običnih
					građanskih kćeri. Svakoga ne bi uzela, to se zna... ali za naobražena i poštena
					čovjeka bi pošla.</p>
				<p>Dva dana iza toga pripovijedala je Regina kod večere ocu a istom veselošću kao
					što prvi put, da je poslije podne bio u posjetima pristav Dorčić. Došao je
					upitavši s vratâ s nekom naivnom intimnošću:</p>
				<p>- »Ako ne smetam, ja sam tako slobodan.« I zadržao se blizu dva sata ovdje.</p>
				<p>- Dakle te je dobro zabavljao? - upitao je otac s nekim zanimanjem.</p>
				<p>- Zanimao me je, to ne mogu poreći, jer je za me nešto novo ovaki čovjek...
					Govori mnogo i nije doista bez smisla što govori, ali ja ne bih umjela ponoviti
					njegove misli. Kao da nema predmeta u sadržaju njegova govora, jer i sada čujem
					samo riječi koje nijesam upamtila. Vidi se priprost, dobrodušan čovjek... Bit
					će, siromah, u sebi dobričina.</p>
				<p>- Siromah? Zato što je dobričina? - nasmijao se Puhovec.</p>
				<p>I Regina se smiješila prigovarajući ocu:</p>
				<p>- Ne treba to tako tumačiti. Kažem ti, ja sama nijesam o njemu načistu.</p>
				<p>- No da... ali obično se uzimaju pojmovi »dobričina« i »bedast« kao sinonimi.</p>
				<p>- E, tako nijesam mislila...</p>
				<p>- Međutim, on nije bedast... dapače pokazuje dosta lukavosti - rekao je
					Puhovec.</p>
				<p>- On lukavosti? - iznenadila se Regina.</p>
				<p>- Pustimo to - prekinuo je otac razgovor o Titu. Malo zatim jednom poslije podne
					najavila je Regini služavka da želi ući g. pristav Dorčić.</p>
				<p>- Neka izvoli - rekla je Regina, odložila knjigu i nasmiješila se: - Ovo su već
					posjeti intimnijih znanaca...</p>
				<p>Međutim već je ulazio Tito i govorio pristupajući ceremonioznim korakom:</p>
				<p>- Ne znam, gospođice, jesam li smio... Ja sam, ako smijem reći, naviknuo... i...
					ovdje mi je najugodniji boravak - završio je naglo pocrvenjevši pri tom.</p>
				<p>- Molim, gospodine Dorčiću... to je po nas laskavo... Izvolite uzeti mjesto pa
					pripovijedajte.</p>
				<p>- Ja sam vas prekinuo u čitanju - pokaže Tito na rasklopljenu knjigu na
					stolu.</p>
				<p>- Ne smeta...</p>
				<p>- Što je gospođica čitala, ako je dozvoljeno znati?</p>
				<p>- Vraza... Njegova nježna lirika tako se ugodno podudara s ovim proljetnim
					životom.</p>
				<p>- Doista... doista... I ja sam nekada takove stvari mnogo čitao...</p>
				<p>- A sada?</p>
				<p>- Sad... Izgubile su za me vrijednost... Molim vas, gospođice, u Beču neprestano
					ispiti za vratom, a sad sam toliko zaokupljen službenim poslom da mi jedva
					dostaje nešto vremena za čitanje stručnih djela i stručnih časopisa. Tek glavne
					stvari mogu da pročitam.</p>
				<p>- Poezija bi davala svježosti vašemu duhu... Moj otac, kako kažu, nije loš
					jurist, pa on uvijek tvrdi da je iz romana velikih pisaca naučio najviše
					upoznavati ljude i život... Da s njim o tom počnete jednom govoriti, vi biste se
					divili kako vam on pozna Shakespearea, Dickensa, Scotta, Hugoa, Mickiewicza,
					Dostojevskoga, Turgenjeva, Goethea i tako dalje. Dok je bio zdraviji, čitali
					bismo gdjekada zajedno, pa kako bi on dubokim pogledom znao meni otkrivati dušu
					pisca i njegove ideje. Ja sam u tom pogledu od njega mnogo naučila.</p>
				<p>- To je očevidno - polaskao joj je Tito porumenjevši i poprativši onda te riječi
					smijehom koji nije bio na mjestu.</p>
				<p>Zašto se smije? Kako je nespretan! - pomislila je Regina o Titu i nije više imala
					volje da nastavi započeti razgovor.</p>
				<p>Zašto je zašutjela? - upitao se Tito, a bilo mu je milo da se prekine taj
					razgovor o literaturi. Osjećao se na vrlo skliskom tlu... jedan njezin upit
					mogao bi da otkrije kako je tuđ i nepoznat ondje gdje se ona slobodno
					kretala...</p>
				<p>Počeo je govoriti sumornim, tužećim se glasom:</p>
				<p>- Vi, gospođice, imate oca koji je svojim intelektom genijalan a svojim srcem
					velik... On je rukovodio vaš uzgoj, on vas je vodio po čarobnom carstvu poezije
					gdje se malo tko umije isprva s tim snaći... A pomislite mene! Ja sam sin
					poštenoga ali priprostoga ribara koji ni čitati ne zna; moja je mati u svakom
					pogledu divna žena, ali opet priprosta žena... oni u me poslali u školu s
					jedinom nakanom da stečem u životu bolje i uglednije mjesto nego što ga oni
					zapremaju. I tim su... tako su vjerovali... učinili za me i za moj uzgoj sve što
					je trebalo da se učini. Bio sam prepušten samomu sebi, a i tko da me vodi?
					Vidite, gospođice, ne čudite se zato što sam i ja bio u svojim naucima
					zabavljen, da tako rečem, više praktičnim pitanjima o životu. A bilo je u mene
					smisla za veliko i uzvišeno... i danas je u mene smisla za to... i ja bih možda
					bez povrede umio opravdati tim smislom svoj korak ovamo...</p>
				<p>- Vi ste vrlo čedni, gospodine Dorčiću - prekinula ga je Regina slušajući sa
					zanimanjem njegove riječi.</p>
				<p>- Nije to čednost... recite radije iskrenost... priznanje... Ja sam ubog u čem
					ste vi, gospođice, bogati...</p>
				<p>- Ne pristaje vam tako govoriti - rekla je Regina kao da izdaleka sabire svoje
					misli. - Ne držim da mi laskate; vi valjda osjećate da ja nijesam mlada
					djevojčica... a tko se gradi janjetom, vuci ga pojedu - dodala je osmjehnuvši mu
					se.</p>
				<p>- Sudite mi, gospođice, kako hoćete, ali ja drugačije ne mogu - pogledao joj je u
					oči poniznim, prosećim pogledom...</p>
				<p>Što znači ovo njegovo potčinjavanje? - pitala se Regina. Poćutjela je kao da mu
					je sav svijet uskratio prijateljstvo i kao da je u njoj prvoj našao nekoga komu
					smije otvoreno iskazati neku stalnu bol svoje duše... Bila je navikla u svom
					društvu da muškarac prisvoji aktivnu ulogu pored svega sredovječnoga laskanja
					ženstvu i onda kad je bila uvjerena da je duševno od njega jača - a ovaj evo s
					nekom toplom intimnošću hoće da se pokaže slabim... Zar nije moguće da je u
					takvom priznanju znak jakosti koju skriva? Ali čemu da se skriva? Iz lukavosti?
					Otac je rekao da je lukav. Možda kao sudac? Ali čemu da bude ovdje pred njom
					lukav? Možda misli da je u takoj ulozi zanimljiv? Kako bi naobražen muškarac
					došao na takvu ludu misao? Pa ni lukavost ni takovo utvaranje ne slaže se s
					toplinom njegovih riječi ni s izražajem intimnoga iskrenoga čuvstvovanja što se
					žari u njegovim očima. Ovo ga prikazuje simpatičnim, a lukavost i pretvaranje
					osjetila bi i kod njega s odvratnošću kao vazda u životu...</p>
				<p>- Ako vas dobro shvaćam - rekla mu je Regina - vi kanda se ispričavate što ne
					marite za poeziju... nije li tako?</p>
				<p>- Donekle pogađate, gospođice... Ali ne možete reći da se za poeziju ne
					zanimam... Tu nedavno raspravljalo se u društvu nas pravnika o nekoj raspravi
					jednoga znamenitoga engleskoga pravnika koji dokazuje da su Dickensovi romani
					uplivali mnogo na razvoj modernoga engleskoga zakonodaavstva. A Dickens nije bio
					pravnik, on je intuitivno i neznajućke, dakle nesvjesno, podao engleskim
					pravnicima gradivo koje su oni prihvatili da ga znanstveno obrade i u praksu
					uvedu. I ja sam odlučio da ću čitati Dickensa... da ću za njim čitati sve one
					autore što ste ih izvoljeli maloprije nabrojiti govoreći o svom gospodinu ocu...
					Ja sam mnogo zanemario, a u sebi osjećam neodoljivu težnju da čitam, neprestano
					čitam, da počnem nadoknađivati što sam bez svoje krivnji izgubio... Tek pusta
					sobica neženje, vjerujte, nije za to podesna. Samac čovjek ostaje jednostran, pa
					bio još kako darovit. Ono ja zovem uspješnim čitanjem kad imate s kime da
					povedete razgovor o onome što ste čitali, kad se bistre misli a mnogo tamno
					mjesto osvjetljuje... onako kako ste mi maloprije kazivali o zajedničkom čitanju
					s vašim gospodinom ocem. A ja imam smisla, imam volje... bilo je doba kad sam i
					ja pjevao pjesmice... i bog zna...</p>
				<p>Naglo je ušutio kao da se prepao svojih posljednjih riječi.</p>
				<p>- To je zanimljivo - veselo ga je zatekla Regina. - Dakle pjesnik?</p>
				<p>- Bio, gospođice, bio. Proza života ugasila je taj plamen - dodao je s
					uzdahom.</p>
				<p>Regina ga je gledala pronicavim okom i smiješeći se:</p>
				<p>- Meni se sve čini, gospodine Dorčiću, da vaša prošlost krije neki veliki
					roman...</p>
				<p>- Nipošto... Ja bih vam priznao: Jest, kad bi bilo tako.</p>
				<p>- Navelo me je na tu misao vaše ponekud tajanstveno držanje, a onda to doba
					vašega pjesnikovanja... No onda ste bili doista zaljubljeni - dodala je življe
					pogledavši mu u oči.</p>
				<p>- Nikada, gospođice.</p>
				<p>- Nikada?</p>
				<p>- Nikada.</p>
				<p>- Onda je to što drugo. Jer kažu da zaljubljeni mladi ljudi pjevaju pjesme ako i
					nijesu pjesnici.</p>
				<p>- Kad bi to bilo, onda bih ja morao možda sada pjevati... - Zarumenio se, ali
					onda popratio svoje riječi onim svojim nerazložnim smijehom. No smeo se i
					očevidno nije znao kamo da pogleda.</p>
				<p>Regina ga je pogledala svojim pronicavim očima i osjetila neko osebujno
					zadovoljstvo od toga što se smeo i rumenio pred njom od svojih riječi.</p>
				<p>- U te tajne vašega srca neću da diram - rekla mu je - jer svatko hoće da mu se
					tajne štede i poštivaju.</p>
				<p>- I kako je teško mnogi put otkriti tajnu, pa i onda kad bi ona htjela silom da
					provali iz duše! - uzdahnuo je Tito.</p>
				<p>Glas ga je izdavao, a znoj mu se prosuo po čelu.</p>
				<p>- Siromah - pomislila je Regina, a onda mu rekla šaljivo: - Meni se sve čini da
					vi negdje i sada potajno pišete pjesmice.</p>
				<p>Nasmijao se - laskalo mu je što je Regina tako o njemu slila.</p>
				<p>- Ne, gospođice... Pjesme pjevaju mladi, nezreli, da se ako izrazim,
					zaljubljenici koji ne misle ozbiljno na cilj svoje ljubavi.</p>
				<p>- Mislim da to pravilo neće uvijek stajati... A vi? Zar nijeste mladi?</p>
				<p>- No da, star nijesam. Ali sam izvan onih godina kad se o ljubavi samo pjeva. Ja
					se približujem muževnim godinama, a kad se u takvoj dobi osjeti ljubav,
					onda...</p>
				<p>- No onda?</p>
				<p>- Onda ili pred žrtvenik... ili zakopati zauvijek nadu da bi se ljubav mogla još
					jednom roditi ovako snažno i neodoljivo...</p>
				<p>I opet su podrhtavale njegove riječi... učinio joj se ne samo ljepši već i
					vredniji s čuvstvom ljudskoga srca upisanim u rumenom licu pod upoćenom kosom, u
					drhtavom, nesigurnom glasu i u kratkom, vrućem dahu kao da se umorio savlađujući
					u sebi provalu toga čuvstva...</p>
				<p>- Čudan je to čovjek - mislila je o njem - i zagonetan i ne bez simpatije. -
					Razgovor s njime činio joj se kao zanimljiv roman iz života ljudi koje ne
					poznamo.</p>
				<p>Uto je došao kući Puhovec i porukovao se s Titom rekavši: - Drago mi je...</p>
				<p>- Ti svoga gosta držiš pri praznom stolu, to nije po hrvatskom običaju -
					prigovorio je Regini. - Neka donesu čašu vina.</p>
				<p>Tito se opro:</p>
				<p>- Za me nipošto, spectabilis. U ovo doba ne pijem vina, a ja sam uopće slab
					vinopija. Pri obroku ispijem čašu vina.</p>
				<p>- Nu, nu - prekinuo ga je Puhovec. - Kakvi ste vi to današnji mladi ljudi s nekim
					načelima i pravilima za život kojih mi nijesmo poznali. Kad sam bio u vašoj
					dobi, znao sam pravo zabavljati gospođice istom onda pošto bih ispio Čeha, Leha
					i Meha. U radu trijeznost, ali u zabavi upotrijebiti sve što razigrava srce.
					I to je neki životni princip, ali je prijatniji životu od vašega.</p>
				<p>Poslije večere čekao je Tito po navadi na dnevničara Duića, a dotle se ponovno
					vraćao mišlju na današnji posjet. Pri tom se sam sobom smješkao - bio je
					zadovoljan. Ćutio je kako je polutajanstvenim govorom o sebi pobudio u Regini
					zanimanje... Kako je u njezinim očima i u njezinim riječima osjećao neku
					simpatiju za sebe... pa kako mu je dobro došla ona napomena o Dickensu što ju je
					nedavno ulovio u razgovoru drugoga pristava i jednoga prislušnika u uredu.</p>
				<p>I što je dalje o tom razmišljao, sve mu se jasnije i uvjerljivije prikazivala
					činjenica da je udario pravim putem koji vodi k pobjedi. U sebi je osjećao
					dovoljno snage i nekoga posebnoga talenta da pred Reginom provede dokraja ulogu
					one tajanstvenosti kojom je sebe obavio. Ćutio je i to kako je za nj nužno da
					pred njom ne izađe iz te uloge... Svjesno nije nikada ni sam pred sobom
					priznavao duševnu premoć svojih kolega u uredu. Tome je na putu bila i njegova
					taština i njegova niska inteligencija. Ali u dubini duše osjećao je nuždu da
					treba vanjske pomoći ako hoće da dođe do cilja kojemu drugi idu stalnim i mirnim
					korakom vođeni svojim sposobnostima i znanjem. Tome osjećaju nije nikada
					dozvolio da se jasno pojavi u svjetlu svijesti - ni pred samim sobom...</p>
				<p>Isprva se bojao susretanja s Puhovcem. Nije mogao a da ne osjeti u njega bistar i
					pronicav pogled stručnjaka pred kojim se ne da zabašuriti ništa. Bojao se
					njegove naobrazbe, njegovoga duha, zato mu je bilo u njegovoj blizini tjeskobno
					i nesnošljivo. Mislio je da bi Puhovec svaki čas mogao zapodjeti razgovor koji
					će pored svih položenih ispita u Beču otkriti siromaštvo njegovoga znanja. Od
					takve misli hvatao ga je strah; borio se u sebi s nekim mukama kao da ima
					goloruk izaći na megdan junaku naoružanu do zuba. Ali taj se strah pokazao
					neosnovan. Puhovec je u posljednje vrijeme bio obataljen svojom bolešću i za sve
					apatičan. Pošto su mu liječnici ozbiljno savjetovali da pođe potražiti savjeta u
					Beč, bio je uvjeren da njegovoj bolesti nema pomoći. Apatija je bila tolika da
					je pored svega ozbiljnoga nukanja liječnika odgađao mjesec za mjesecom put u
					Beč. Kao da je za sebe prestao vjerovati u onu činjenicu da je liječnik nemoćan
					ako se ne traži njegova pomoć za dobe. I bojao se Beča. Bojao se čuti iz usta
					stručnjaka ono što je na sebi osjećao: da je pomoć prekasna... i da se može još
					jedino pokušati operaterskim nožem...</p>
				<p>Puhovec je dolazio u ured, ali je malo utjecao u uredovanje. Svaki spis što bi ga
					Tito riješio s pomoću dnevničara Duića, primio bi s primjedbom:</p>
				<p>- No... dobro je tako...</p>
				<p>Sve je to prolazilo Titovom glavom, računao je i stvarao osnove što bi se u tim
					prilikama dalo izbiti za sebe... A iz toga računanja rodila se zaključna
					misao:</p>
				<p>Trebao bi da dobije Reginu za ženu prije Puhovčeve smrti, a poslije njegove smrti
					nastupio bi s pomoću Regininih rođaka i prijateljâ kuće mjesto svoga tasta... S
					vremenom išao bi dalje i pojavio se najednom u Zagrebu najprije kao magnificus,
					pa s vremenom - e, bog zna! - i kao illustrissimus...</p>
				<p>Ta ga je misao ponijela, bila je sjajna, ali ne teško provediva. - Zašto da tako
					i ne bude? - pitao se mirno osjećajući u sebi neko pravo da se njegova budućnost
					ovako razvije. A to je pravo osnivao na uvjerenju da drugi ili nemaju
					sposobnosti da nađu ovaj put k budućnosti, ili nemaju u sebi smjelosti da njime
					udare.</p>
				<p>U tom raspoloženju napisao je ono pismo i javio onu prvi put polunejasnu vijest:
					»Doskora bih vas mogao iznenadni jednom ugodnom novošću...«</p>
				<p>Starci će bez sumnje pogoditi kamo on to smjera. Kako će se diviti njegovoj
					dosjetljivosti... kako će sa zanimanjem nagađati večer na večer u dugim
					razgovorima: - Iz kakve se kuće ženi? Je li djevojka bogata? Je li ugledna roda?
					- I kako će ozbiljno i važno jedno drugo upućivati: - Ta znaš da on neće uzeti
					istom kakvu... bit će tu drugačije gospodstvo nego što mi i slutimo...</p>
				<p>- Recite mi otvoreno, Vaso - upitao je Duića kad su već obadvojica bili razigrani
					vinom - što vi sudite: Bi li htjela Puhovčeva kći mene uzeti?</p>
				<p>Duić se nasmiješio:</p>
				<p>- A zašto da vas ne uzme? Ona je doduše fina i naobražena djevojka... ali je
					prešla godine... Mladost odlazi, a što se udaje tiče, sve su vam ženske jednake:
					Drže da je sramota ostati djevojkom. A što bi npr. onoj mojoj kukavici falilo da
					je ostala kod kuće djevojka? Polaskati joj treba jer su sve one tašte... Nijesu
					sve skroz jednake, treba da pogodite... a vi ćete to znati. Da nju dobijete, na,
					ovako... - grabio je obadvjema šakama pred sobom.</p>
				<p>- Vaso, vi biste meni mogli pomoći... - tiše je rekao Tito i položio svoju ruku
					na Duićevu.</p>
				<p>- Ja? Pa ako mogu, zašto da vam ne pomognem?</p>
				<p>- Vi dolazite češće u Puhovčevu kuću?</p>
				<p>- Gotovo svaki dan me šef po što pošalje.</p>
				<p>- I govorite s Reginom?</p>
				<p>- Svaki put... Ja sam je vodio u školu kad je bila ov'lička - pokazao je rukom
					iznad poda.</p>
				<p>- Dete vi... onako kad vidite zgodu... vi ste razborit i talentiran čovjek...
					dete vi njoj onako izdaleka počnite natucati kako sam se ja... to jest kako se
					netko u nju zaljubio...</p>
				<p>- Pa zašto ne? - stisnuo je Duić ramena.</p>
				<p>- Ali to mora biti oprezno... Nije ona, kako ono rekoste, svakidašnja djevojka...
					Tek ja se uzdajem u vašu spretnost... Jer vidite, Vaso, govorit ću s vama kao s
					bratom, ja sam se u tu djevojku smrtno zaljubio... Kao da sam očaran pošto sam
					se s njom upoznao... Volio bih da je siromašna i neugledna roda, da nema nigdje
					ništa i nigdje nikoga, da je uzvisim.</p>
				<p>- Pustite vi neka to stoji - nestrpljivo ga prekinuo Duić - bolje ovako... Ako vi
					nju dobijete, puna šaka brade: Neće vam se pitati za godine službe.</p>
				<p>- A do ljubavi ne držite ništa, Vaso?</p>
				<p>- A, što je meni do ljubavi... zaboravio sam ja na to... Njih devetero na vratu i
					žena deseta... to je meni dala ljubav... Ovako čaša vina i pametan razgovor, to
					je za me... A gdje ljubav! - završio je smijući se i digne čašu da se kucne s
					Titom.</p>
				<p>O ponoći su se rastajali omamljeni obojica vinom.</p>
				<p>- Vaso - opomenuo ga je Tito - vi ćete znati da šutite o čem smo govorili?</p>
				<p>- A gdje bih ja bio, moj gospodine, da me nije život naučio šutjeti? - smijao se
					Duić.</p>
				<p>- Ni za naše večernje društvo ne treba da se zna... ni ženi svojoj ne treba o tom
					govoriti...</p>
				<p>Duić se smijao:</p>
				<p>- Moja žena ne pita nikada: »Gdje si se napio?« Ona samo pita nijesam li se za
					svoj novac ili na vjeru napio... Drugo me ne pita.</p>
				<p>Par dana za tim morao je Puhovec ostati poradi svoje bolesti nekoliko dana u
					krevetu. Jednom kod večernjega posjeta, pošto su riješili neki spis, pokazao je
					Tito čisto prepisan spis Duiću:</p>
				<p>- Pročitajte!</p>
				<p>- Dobro je - vraćao mu je Duić spis pošto ga je pročitao.</p>
				<p>- Nijeste, Vaso, ništa opazili?</p>
				<p>- Što da opazim?</p>
				<p>- Pogledajte bolje dno spisa.</p>
				<p>Duić je gledao, a onda se nasmijao i čitao glasno:</p>
				<p>- U Senju dne... Kako ste se to zabunili?</p>
				<p>- Vaso, hotimice. Vi ćete sutra taj spis ovakav kakav je odnijeti Puhovcu na
					potpis. Njegovom oku neće ova moja zabuna izmaknuti.</p>
				<p>- A što bi izmaknulo njegovom oku! - kliknuo je Duić.</p>
				<p>- Vratit će vam spis, a vi ga pokažite Regini: »Evo, gospođice, što se događa
					zaljubljenim ljudima...«</p>
				<p>Sutradan izvijestio je Duić Tita:</p>
				<p>- Pokazao sam joj: »Evo, gospođice, što se događa zaljubljenim ljudima.
					Zaljubljene ženske presole juhu, a zaljubljeni pristavi zaborave u kojem su
					mjestu.« »Zar je vaš pristav zaljubljen?« upita me Regina. »Eh! Vi to ne znate!«
					pogledao sam joj u oči. Časak je šutjela i odmah okrenula razgovor drugamo:
					»Vaso«, rekla mi je, »liječnici šalju oca u Beč, i on kao da se ovaj put sklonio
					da ih posluša. Ali sad sam u brizi kako će on sâm ovako bolestan i slab
					putovati. Neće ni da čuje o tom da ga pratim. Ja sam pomislila na vas... Biste
					li vi htjeli s njim u Beč?« »A zašto ne?« rekoh. »Pa dobro, Vaso. O tom ćemo još
					govoriti... Vi poznate očevu ćud, on ima u vas povjerenja, zato ne znam tko bi
					bio zgodniji od vas da ga prati.«</p>
				<p>- A o onom nijeste dalje govorili? - nestrpljivo je upitao Tito.</p>
				<p>- ... Nijesmo... To je ženska kojoj ja čitam iz očiju što ne bi htjela... A gdje
					bi Regina Puhovčeva htjela da govori sa mnom o ljubavi! Ponosna je ona,
					gospodine moj.</p>
				<p>Da nijesam bio neoprezan s tom fingiranom zabunom? - zamislio se Tito. Ali
					poslije podne pošao je k Puhovcu u posjet. Bio je siguran da će umjeti da se
					snađe u ulozi čovjeka koji ne može da sluti što se o njem usudio dnevničar
					govoriti Regini. - Ona treba da dođe do uvjerenja da ljudi opažaju promjenu što
					se sa mnom zbiva pošto sam nju upoznao... a mogu li ja što za to?</p>
				<p>Kad je služavka najavila Titov posjet, upravo se spremala Regina da sjedne za
					glasovir. Otac ju je molio da mu igra koju Mozartovu sonatu. Ležao je u
					susjednoj sobi, osjećao opet veliku polakšicu i poželio da sluša laku,
					melodioznu i naivno dražesnu Mozartovu glazbu.</p>
				<p>- Neka izvoli unići - rekla je Regina služavci, ali na licu joj je ostao izražaj
					zlovolje. Dnevničar Vaso Duić govorio joj je u dva-tri navrata o tom da je
					pristav Dorčić zaljubljen, a jutros je nekud sigurnije osjetila da se to nje
					tiče. I u isti čas javilo se u nje suprotno čuvstvo prema Titu. Bio joj je
					zanimljiv na svoj način i simpatičan sa svojim čudnim, zagonetnim držanjem i
					razgovorom. Činio joj se često kao veliko, skroz naivno dijete koje svojim
					znanjem ipak potpuno ispunja mjesto u javnom životu. Držala ga je talentiranim
					čovjekom koji se ne može koristiti svojim talentom, pravim kontrastom ljudima
					koji nemaju ni izdaleka njegovoga znanja ni talenta, ali su vješti da skupo i
					bučno prodaju tu malenkost. Držala ga je skroz-naskroz iskrenim čovjekom koji
					nikada ne pokušava da bilo koju svoju slabu stranu pokrije lažju. Zato joj je
					njegovo društvo bilo ugodno, ali ta simpatija bila je potpuno ravna simpatiji
					ljudi istoga spola. Kakvo drugo čuvstvo nije mogao Tito u nje razbuditi. Nije
					mogla ni doći na tu misao da njegove tajanstvene ili dvolične riječi o ljubavi
					protegne na sebe. Prije ga je u tom mogla osjećati kao svoga mlađega brata koji
					se još stidi da u takovoj nevolji jasnom izjavom zaište od svoje starije sestre
					savjeta...</p>
				<p>A kad je jutros razabrala iz riječi Vase Duića da se po svoj prilici nje tiče ono
					Titovo poluuzdisanje i ono kao u mističnom svijetu gledanje neke sreće, nekih
					neispunjenih uvjeta da se »čovjek« dovine te sreće, činilo joj se u prvi mah da
					bi sad teško podnijela Titovu blizinu. Poznanstvo s njime od par mjeseci
					najednom joj se ukazalo kao velika, promišljena laž kojom je umio da je vješto
					zavarava. - A je li on takav? - upitala se više puta tečajem dana. I sve više
					ustaljivalo se u nje uvjerenje da je tolika laž u tako priprostoga, skroz
					naivnoga čovjeka nemoguća. Za tako što htjelo bi se diplomata, a Dorčić očito
					nije diplomat. Pa kad bi... kad bi najposlije on doista osjećao takovo čuvstvo
					prema njoj, zar bi to najprije otkrio svome dnevničaru? Kakav bio da bio, ali u
					njega ima bez sumnje toliko uviđavnosti inteligentnoga čovjeka da bi time
					uvrijedio djevojku ikoliko finijega osjećaja. - Ako sam mu simpatična, a to
					doista jesam, on je možda to gdjegod pripadice spomenuo, ili su ljudi tako
					tumačili njegove posjete, a Duić u svom alkoholizmu misli da će mi polaskati ako
					jasnije formulira preda mnom što raznosi gradom fama...</p>
				<p>I Tito je izlazio pred njom pomalo očišćen, ali ipak je osjetila neprijatno
					čuvstvo kad je služavka najavila njegov posjet. Još nije bio u njezinoj duši
					potpuno izbrisan dojam jutrošnjega razgovora s Duićem, osobito one nepromišljene
					izjave: »Vi to ne znate!« - pri čem je neugodno i prosto, gotovo porugljivo
					izbuljio u nju svoje nabreknute oči. Svladala se i odmah mu stala govoriti o tom
					da prati oca u Beč, jer zaista nije mogla da se dosjeti koga drugoga komu bi na
					dalekom putovanju povjerila brigu oko oca. Njezinu pomoć odbio je otac s takovom
					odlučnošću da mu se nije usudila više o tom govoriti.</p>
				<p>Kad je ušao Tito, ponudila mu je - ne pruživši mu ruke - mjesto i pokazala na
					otvorena vrata susjedne sobe rekavši tiho:</p>
				<p>- Otac hoće da mu igram... Vi nećete zamjeriti...</p>
				<p>- Molim - klanjao se Tito a krv mu je jurila u glavu.</p>
				<p>- Ni ruke mi nije pružila... - mislio je - uvrijedila se, ili je pijani Duić
					nespretno izveo svoju namisao... Bog zna što je on njoj govorio...</p>
				<p>Slatki i nježni zvuči Mozartovih harmonija strujili su po sobi ispunjujući je
					radosnim osjećajem spokojne duše koja ima snage da sa svijetlim optimizmom poima
					svijet i oslađuje njime vlastiti život. Kroz otvorene prozore strujio je u sobu
					ponešto rashlađen zrak i ugodno svjetlo gubećega se dana. Iz susjedne sobe
					dolazio je vonj medicinâ, znak da je tamo bolesnik. Ali melodije glasovira
					razilazile su se po sobi kao radosni vjesnici koji bodre srce glasom pobjede nad
					minulom opasnom bolešću što je sapinjala ukućane strahom za život miloga
					bolesnika.</p>
				<p>Glasovir je umuknuo, a Puhovec je zamolio kćer:</p>
				<p>- Regino, molim te daj scherzo još jednom. Ti umiješ tako fino istaknuti dražest
					glavnoga motiva...</p>
				<p>Tito se otkinuo od svojih misli. Zvuči glasovira udarali su mu monotono u uho bez
					razumijevanja i osjećanja, a sad je rekao tiho:</p>
				<p>- Divno, gospođice, doista divno...</p>
				<p>Regina je ponovila scherzo.</p>
				<p>- Ne preostaje drugo - zaključio je u sebi za toga Tito: - Treba da se učinim
					skroz nevješt svemu, a da me Regina što upita, valja da se oborim na Duića:
					»čemu da tajim, gospođice, ja sam po više puta očitovao pred raznim ljudima
					svoje simpatije spram vas i s razlogom govorio udivljeno o svemu što se tiče
					vaše duševne ili tjelesne ljepote. Ali da će se o tom... uostalom, gospođice,
					Duić je neubrojiv alkoholist, on je u svojoj smućenosti bez sumnje računao na to
					da će vam polaskati...« I tako dalje - zadovoljno je u sebi zaključio Tito.</p>
				<p>Dašto da mu Regina nije mogla dati prilike da dođe do takove izjave, kao što je
					želio.</p>
				<p>- Zar je g. Dorčić tu? - upitao je Puhovec iz svoje sobe.</p>
				<p>- Na službu, spectabilis - odvratio je Tito.</p>
				<p>- Pa izvolite ovamo...</p>
				<p>Pošao je k Puhovcu, a Regina se ispričala poslom i izišla iz sobe.</p>
				<p>Puhovec je bio dobre volje.</p>
				<p>- Opet sam prevario liječnika - rekao bi šaljivo Titu.</p>
				<p>U ovakav svijetli optimizam dizao bi se najednom iz mrtve apatije: s osjećajem
					zdravlja naglo bi se i posve promijenila u njemu slika svijeta i života.</p>
				<p>Prisilio je Tita da pije čašu vina, i poželio da mu pripovijeda štogod o svom
					ribarskom životu:</p>
				<p>- Vi to umijete - rekao je ugodno razigran - slikovito i zanimljivo prikazati
					kako se love ti vaši morski pauci i škorpioni.</p>
				<p>Okasno uveče oprostio se Tito s Puhovcem i s Reginom. Na odlasku niti ga je
					sprovela do vrata, niti mu pružila ruku.</p>
				<p>- Nijesu li moje nespretno bačene karte krive da je danas bila neobično hladna? -
					pitao se zabrinuto Tito odlazeći od Puhovca.</p>
				<p>- Vaso - rekao je te večeri Duiću - mi sve moramo ispraviti... Nije to djevojka
					kao što su druge. Ne preostaje nego da grijeh uzmete na se, a mene treba da
					mudrim načinom prikažete kao žrtvu. Vama to ne može škoditi... Vi to morate
					urediti kao da ja ništa ne znam o tom što ste vi u pogledu moje zaljubljenosti
					govorili Regini. Sve ste vi to uradili na svoju ruku... o ljubavi ja s vama
					nijesam nikada govorio, tek vi sami tako sudite po tome što ja nju slavim...</p>
				<p>- Pa dobro, nije to meni teško - prihvatio je Duić.</p>
				<p>- Tek mudro, Vaso! Nije to obična djevojka; treba da dobro promislite što ćete
					pred njom reći i kako ćete joj reći.</p>
				<p>- Očeva je ono kći! - kliknuo je Vaso.</p>
				<p>- Ne treba se nagliti... neka prođe i mjesec dana... Ne smije ona ni o čemu
					sumnjati... Ja njoj nijesam mrzak... a nijesam umio biti strpljiv, jer ljubav ne
					pozna te riječi... Ja znam što sam pogriješio. Pogriješio sam što smo mi ono
					jako udesili kao da sam ja vama govorio o svojoj ljubavi... Nju je to
					uvrijedilo... možda baš nije uvrijedilo, ali vidim po svem da joj nije milo.
					Druga to ne bi tako primila, ali...</p>
				<p>- Regina! - uletio mu je u riječ Duić. - Svejedno, pustite vi to meni. Veliki je
					ona filozof, ali je ženska...</p>
				<p>- Ako vi to, Vaso, izvedete, kako treba, doći će dvostruka pošiljka od moga
					oca.</p>
				<p>- Čast! - osmjehnulo se Duiću lice. - Ne treba za to plaće, čovjek čovjeku
					pomogne iz prijateljstva... gdje može i kad je za dobru stvar.</p>
				<p>Nekoliko dana iza toga pristupio je u uredu Duić k Titu i prišapnuo mu:</p>
				<p>- Sve je u redu. Večeras ću doći ranije, jer znam da ćete biti nestrpljivi.</p>
				<p>U to je vrijeme Tito rjeđe posjećivao Puhovčevu kuću. Nije mogao a da ne opazi da
					Regina u druženju s njime nije više onako slobodna, da je ponekud opreznija i
					kao da mu daje gdjekada osjećati gospodstvo svoga stališa... Te neugodno
					pomršene niti njihovoga druženja nije mogao da naglo presiječe kakvom zgodnom
					izjavom. A o čem da se i izjavi kad je morao da ustraje u ulozi nevještoga onome
					što je o njem Duić govorio Regini? Sad mu se činilo najpriličnije da se ne
					pokaže nametljivcem... treba da istakne svoj muški ponos... treba da joj u
					razgovoru kakvom frazom dade samo naslutiti sakrivenu bol svoje duše, a onda će
					bez sumnje biti njegova pobjeda ako Duić bude umio vješto izvesti svoju ulogu...
					Ona će osjetiti nepravdu što ga je hladnim susretanjem kažnjavala potpuno
					nekriva poradi same nespretnosti alkoholika Duića... Kako bi porastao pred njom
					dignuvši se naglo u svjetlo jakoga karaktera koji je umio da mirno trpi tu
					nepravdu! Kako bi ga to približilo tješnje Regini...</p>
				<p>S velikom nestrpljivošću dočekao je Duića koji je došao mnogo ranije i bio je
					posve trijezan.</p>
				<p>Kad je oko podneva donio Duić Puhovcu u stan neke spise, ponudila ga je Regina
					čašicom rakije. Ispio je dvije čašice šuteći akoprem je Regina pokazivala veselu
					ćud i upitala ga što mu rade kod kuće »skakavci«. A onda mu je rekla pogledavši
					ga s nekim toplim suučešćem:</p>
				<p>- I vi ste, Vaso, ovo nekoliko dana neobično zamišljeni Prije ste se vazda znali
					nečemu nasmijati, a sad kao da vas je stiglo nešto neugodno... Oprostite što se
					miješam u vaše stvari, ali ja vas poznam, vidim vam na licu neku skrb... Što je
					to s vama. Vaso?</p>
				<p>- Kad ste već opazili da me nešto tišti, a ja ću vam reći! Počinio sam neku
					ludoriju, a sad ne znam kako da je ispravim.</p>
				<p>- Nije to valjda tako velika stvar, Vaso, da se ne bi dala ispraviti.</p>
				<p>Nije za drugoga, a jest za onoga koga se tiče. A hoće li se ispraviti, što ja
					znam? - Ušutio je i polako digao ruku, koja se tresla, prema Regini: - O vama to
					ovisi, gospođice.</p>
				<p>- Ne razumijem vas. Ali sad morate govoriti, Vaso.</p>
				<p>- Moram, dašto moram... Sjećat ćete se vi, gospođice da sam ja vama jednom u šali
					govorio kako se pristav Dorčić u vas...</p>
				<p>- Vaso, takve razgovore ja ne slušam rado, ozbiljno vam kažem, neću da mi takvo
					što govorite.</p>
				<p>U izražaju njezinoga lica s finom bijelom i još svježom puti odrazio se jasno
					prosvjed duše od nagle neugodne poćuti što su je izazvale Duićeve riječi.</p>
				<p>- To i jest ono, gospođice... Vi nećete o tom da govorim: Dorčić se oborio na me,
					a ni meni nije milo priznati da sam izmislio nešto, pa u svojoj benastoj glavi
					držao: »Ovo će poradovati gospođicu Reginu.«</p>
				<p>- Meni nije sasma jasno, Vaso, što vi govorite.</p>
				<p>- S vašom dozvolom ja ću vam sve razjasniti... bit ću onda mirniji i lakši kao
					pobožno čeljade kad ispovjedi svećeniku svoje grijehe. Eto, prekojuče donio sam
					gospodinu Dorčiću u stan neki službeni spis. On bi meni u takvoj zgodi vazda
					ponudio čašu vina i upitao me za zdravlje i... ovako poput vas... što mi rade
					kod kuće »skakavci«. A prekjuče zaskočio me kao pravi kriminalist iznenada
					pitanjem: »Vaso! Vi ste morali govoriti nešto o meni gospođici kćerci našega
					šefa. Priznajte mi odmah bez otezanja: Jeste li?« Nijesam se snašao u prvi čas,
					a što da mu i tajim, pomislio sam. Ako sam se našalio, što je u tom zlo? Zato
					sam mu priznao: »Rekao sam gospođici to i to...« »A kako ste vi smjeli tako što
					o meni govoriti? Kako ste došli na takvu misao?« Ja sam postao smjeliji: »A kako
					da ne dođem na takvu misao? Toliko ste je puta slavili i njezinu ljepotu i
					njezinu pamet i njezinu naobrazbu i njezinu finu ljubežljivost... i što ja znam
					što nijeste slavili. A ja... nu, pa što sam učinio zlo?« »Vaso«, rekao mi je,
					»ja nijesam držao da ste vi takova baba... Dugo sam tražio gdje bi mogao biti
					razlog nečemu što ja vama neću kazati... i nigdje nijesam nalazio razloga dok
					nijesam pomislio: »Da nije taj Duić gospođici Regini nespretno prikazao moje
					udivljenje...« I gle, nijesam se prevario. Vi ste počinili veliku glupost i meni
					pribavili neprilike o kojima ja vama neću da govorim. Držao sam vas drugim
					čovjekom...« Sad su dva dana tome, a mene muči njegov prigovor jer nijesam
					ugodio ni vama ni njemu. Što mi priprosti ljudi znamo! Kad sam ja svojoj
					sadašnjoj ženi bio poručio da bih je rado uzeo za ženu, dočekala je poruku kao
					anđela s nebesa... A ja po pijem gdjekada uveče čašu vina, pa sam i sutra ujutro
					od njega omamljen... U službi neću pogriješiti, a nijesam ja baš ni drugačije
					kakvi brbljavac, nego onaj put... e, neću ja više da o tom govorim.</p>
				<p>Regina je slušala zamišljeno Duićevo kazivanje bacivši ispitujući pronicav pogled
					gdjekada na Duića.</p>
				<p>- Ubogi vrag! - pomislila je o njem sažaljujući ga u skrušenoj ulozi pokajnika, a
					kad je spomenuo poruku o svojoj ženidbi, morala se nasmijati. - Ludorija! -
					mislila je poslije o tom kad joj se vraćao u pamet snuždeni Duić sa svojom
					ispovijeđu, ali nije bila prema toj ispovijedi ravnodušna. Tito je dolazio
					neprestano pred njezine oči, i činili joj se kao da je gledala na njemu toliko
					puta u ova posljednja dva tjedna upit njegove duše koji nije do danas razumjela:
					»Što sam ja skrivio toj djevojci?« I stala je osjećati kao da joj sudbinu
					počinju zapletati nevidljive niti oko pojave pristava Tita Dorčića... Osjećaj
					nije bio ugodan, odbijala ga je od sebe, ali opet kao da nije bilo u nje snage
					da trga te tanke, nevidljive niti...</p>
			</div>
			<div type="chapter">
				<head>VIII</head>
				<p>Sredinom ljeta uzbunio se jednog jutra sav V* na vijest da je žena kovača Tome
					Grbe, Julka, nađena u svojoj kući ubijena, sve škrinje, ormari i ladice
					pootvorane, a gotovina orobljena. Kovač Toma Grba imao je svoju kućicu i
					kovačnicu izvan grada na glavnoj cesti i najviše se bavio popravljanjem
					seljačkih kola i potkivanjem njihovih konja. Posao nije bio velik, radio je samo
					s malim 14-godišnjim naučnikom. U gradu je Toma imao ljubovcu, neku Katu, s
					kojom je umorena Tomina žena živjela u prijateljstvu. To su potvrdili mnogi
					svjedoci. Pored toga odnošaja s ljubovcom Toma je i sa svojom ženom živio u
					slozi. Doduše o njihovom zajedničkom životu nije umio nitko mnogo kazivati jer
					su živjeli u svojoj kućici na osami i malo dolazili - izim mušterija - u doticaj
					s drugim svijetom. Toma je doduše rado boravio u gradu u krčmi, ali o svojoj
					ženi nije nikada rekao takove riječi po kojoj bi se dalo slutiti da ne uživa u
					kući mir. O tom su se za njegova odsuća često gosti i razgovarali jer nijesu
					mogli poimati ravnodušnost žene kojoj muž podržava odnošaje s drugom ženskom i
					noćiva često u njezinoj kući. Sve je to bilo uglavljeno svjedocima.</p>
				<p>Nesretne noći - bilo je subotom - izišao je Toma iz kuće oko pola desete ure.
					Vani je bila tamna noć, pomalo je rominjala tiha, topla kiša. Kad je izišao na
					vrata, upravo su cestom mimo kuće prolazila prema gradu trojica njegovih
					znanaca. Oni su na cesti pričekali Tomu dok je zaključao kućna vrata, i čuli
					kako je, zaključavši vrata, rekao:</p>
				<p>- Ne spuštaj, Julko, zasunak da te ne moram buditi kad se vratim kući...</p>
				<p>Kad je Toma došao do kuće svoje ljubovce, oprostio se sa svojim znancima. U kući
					ljubovce bilo je svjetlo, a njemu se činilo da ga je ona čekala na jednom
					prozoru u sobi koja nije bila rasvijetljena.</p>
				<p>Toma je proboravio noć u kući ljubovce, a jutrom iza četiri sata došao mu je
					javiti šegrt da gazdarica leži mrtva na krevetu i da je sve u kući
					porobljeno.</p>
				<p>Istragu o počinjenom umorstvu i navodnom grabežu imao je da vodi Tito jer je
					Puhovec opet ozbiljno pobolijevao i bio zabavljen samo jednom vrlo neugodnom
					mišlju: da mora k liječnicima u Beč.</p>
				<p>I Toma i njegova ljubovca bili su neko vrijeme u istražnom zatvoru, ali pošto im
					se nije mogla dokazali nikakva krivnja, bili su opet pušteni na slobodu. Jedini
					tko je proboravio s pokojnom Tominom ženom noć u kući, bio je dječak naučnik.
					Ali taj dječak nije znao kazati ni riječi o događaju. On je morao ustajati ljeti
					prije četvrte ure. Prva mu je bila dužnost da pomete svu kuću izim sobe gdje su
					spavali gazda i gazdarica; da donese vode, opere posuđe od sinoćnje večere i
					onda da naloži vatru. Sav dan je radio ili u radionici ili u polju, ili pomagao
					u domaćinstvu gazdarici. Svečera bi ga tako osvojio san da je posljednje
					zalogaje večere jeo spavajući. Oko desete išao je spavati, odmah usnuo kao mrtav
					i tako spavao do zore.</p>
				<p>Iza počinjena umorstva i grabeža našlo je izaslano sudbeno povjerenstvo da je
					netko provalio na prozorčić kuhinje koji je gledao u dvorište, u kuću i najprije
					začepio umorenoj ženi njezinim rupcem usta, a onda je konopcem oko vrata
					ugušio.</p>
				<p>Toma je pak iskazao da mu je odneseno 200 for. gotovine što je bilo spremljeno na
					dnu jedne škrinje.</p>
				<p>Ali mjesec dana iza toga stali su se bili potajno pa sva očitije iznositi u gradu
					glasovi da je sam Toma u dogovoru sa svojom ljubovcom umorio pokojnu svoju ženu,
					samo da se može s ljubovcom vjenčati. A škrinje, ormare i ladice, to je -
					govorilo se - iza umorstva sâm pootvarao, samo da sud zavede na misao da je za
					njegova odsuća počinjeno grabežno umorstvo.</p>
				<p>Uslijed tih glasova budu Toma i ljubovca opet zatvoreni, a Tito se latio nanovo
					istrage. Sve izjave Tomine i njegove ljubovce bile su složne, obadvoje je vrlo
					vješto odgovaralo na opasna pitanja, nikada nijesu upali ni u najmanje
					protuslovije: - Ili su bili nedužni, ili su vanredno vješto zamislili i
					provađali svoju obrambu pred istražnim sucem.</p>
				<p>Za večernjih Duićevih posjeta svratio bi Tito kao nehotice razgovor na taj
					slučaj, a činio je to naumice: Slutio je u Duićevom naravnom daru i u
					dugoljetnoj sudbenoj praksi, kojom se uz taj dar mogao okoristiti, da bi mogao
					od njega uloviti kaku zgodnu misao u poslu škakljive istrage što mu je
					povjeriše.</p>
				<p>Kad je na to opet jednom navrnuo govor - Duić je već bio pripit, ali je u takvom
					stanju bistrije mislio i radije govorio - mislio je on ovako:</p>
				<p>- Nije to laka stvar imati posla s ovakim majstorom! Promišljeno odgovara, ne da
					se uloviti kao ni jegulja, a babu je uputio dobro: Kad god nasluti škakljivo
					pitanje, ona kaže samo »ne znam«... A kriv je, evo, ja bih se odmah dao objesiti
					da je ubio svoju ženu i da je bio u dogovoru sa svojom ljubovcom, tom Katom...
					E, Puhovec... on je u tome majstor! On s optuženikom razgovara kao ja s vama, a
					optuženik najedanput problijedi jer ga je zaskočio pitanjem kao mačka ptića, i
					više ti laž ne koristi! Nema u tom Puhovcu para u svoj kraljevini; on progleda
					odmah u crijeva svakomu optuženiku i odmah zna je li kriv. Ali vi ste još mlad
					sudac dakako...</p>
				<p>- I vi, Vaso, držite da je ovaj kovač zaista ubio svoju ženu.</p>
				<p>- Dašto da ju je on ubio. Ubio ju je prije nego je izišao iz kuće... zadavio
					je... ispremetao škrinje, ormare i ladice, omazao blatom jedno staklo na prozoru
					u kuhinji, razbio ga onda i otvorio, a kad je bilo sve gotovo, čekao je da tko
					prođe cestom, samo da ga čuje kad on rekne tobože ženi neka ne zatvara vrata
					zasunkom. Da zašto bi on to ženi rekao a namislio je ostati svu noć kod
					ljubovce? Prožgan je, sav je vražji!</p>
				<p>- Tako vi to, Vaso, mislite? - zamišljeno je pitao Tito.</p>
				<p>- Prisegao bih da je tako. Žena im je bila na putu, njemu i ljubovci. Ona je
					naoko trpjela Katu, ali to je bilo samo da pokrije pred svijetom svoju sramotu.
					On ju je udavio, da tko? Ne može biti prijateljstva među mužem i ženom koja zna
					da joj muž živi s drugom. Osobito kad nije djece. Bog zna što je među njima
					bilo! Da vi umijete njega zateći iznenada zgodnim pitanjem... ili još lakše nju,
					jer u nje nema ni izdaleka one njegove prožganosti... Ja kao da gledam i slušam
					Puhovca kako on nju pušta da mnogo o čem pripovijeda što se nje tiče, pa je onda
					iznenada, kad se sva zamislila drugamo, zaskoči drugim pitanjem. On bi, na
					primjer, rekao: »Dete nam na brzu ruku kažite kako ste se upoznali s Tomom
					Grbom!« A ona bi se razbrbljala kao što sve ženske i mislila bi samo na to kako
					će braniti svoje poštenje. A Puhovec bi je onda najednom prekinuo... na primjer:
					»Jeste li proveli u strahu onu noć kad je umorena Tomina žena?« Ili tako šta...
					Zaplela bi se ona... Da je to Puhovcu u rukama, ni bi ni kovač izmakao... Ali vi
					nemate još prakse, dašto...</p>
				<p>Sutradan kod istrage pitao je Tito optuženicu neka kaže ukratko svoj život prije
					nego što se upoznala s Grbom. Ona je shvatila pitanje kao iskušavanje svoga
					poštenja pa opširno, gdjegdje patetičnim tonom, pripovijedala o tom kako je
					obitelj, iz koje je potekla, poštena... kako je u uzornoj slozi proživjela šest
					godina sa svojim pokojnim mužem... A sva se zanijela pripovijedajući kako se
					Grba u nju zagledao još za života njezinoga muža, ali ona da mu je privoljela
					istom iza druge godine udovanja ne mogavši napokon odoljeti njegovim žarkim i
					zdvojnim molbama da mu vrati ljubav, jer je svoj pošteni glas...</p>
				<p>- Dobro - prekinuo ju je Tito. - Recite nam, vi ste sigurno onu noć proveli u
					uzrujanosti čekajući kako će stići vijest o umorstvu Tomine žene?</p>
				<p>- Ja nijesam svu noć mogla usnuti.</p>
				<p>- A Grba?</p>
				<p>- Ni on se nije mogao dočekati dana dok vidimo kako će se to svršiti.</p>
				<p>- A! Vi ste dakle o umorstvu znali i razgovarali prije...</p>
				<p>Optuženica je već shvatila situaciju. Problijedjela je i izrekla s mukom tražeći
					riječi:</p>
				<p>- Mi smo o tom samo... radi suda...</p>
				<p>Glas joj je stao drhtati, a onda je naglo umuknula sva oblivena znojem.</p>
				<p>Osjetila se u podmetnutoj stupici. Pokušala se izvući, ali tad je padala iz
					jednoga protuslovlja u drugo. Obrambena osnova kovača Tome Grbe bila je
					razbijena.</p>
				<p>Umorstvo je bilo gotovo na dlaku izvedeno onako kako ga je svojom fantazijom u
					pripitom stanju opisao Duić Titu. S prvim protuslovljem kovačeve ljubovce
					uhvatio je Tito u ruku nit po kojoj je s uspjehom mogao nastaviti istragu da
					stjera krivca u škripac.</p>
				<p>Grad je V* s okolišem trijumfirao nad tim što se s otkrićem krivca zadovoljilo
					pravdi. A o Titu se naglo pronio glas da je - izvrstan kriminalist.</p>
				<p>Kad je do Puhovca došao glas o Titovu kriminalističkom daru, on se u sebi
					nasmijao, ali prema vijesti ponio se s doličnom ozbiljnošću. Dapače je Titu
					čestitao pred Reginom na uspjehu istrage...</p>
				<p>On se već bio sprijateljio s nekom mišlju koja je sada u njem pomalo dozrijevala,
					a glas o kriminalističkoj vještini Dorčićevoj došao mu je u tom kao naručen.</p>
				<p>Nije naime mogao a da ne opazi Titovo ozbiljno zanimanje za Reginu. Bio je već
					pripravan na to da će Tito jednoga dana o tom otvoreno progovoriti ili njemu ili
					Regini. Jednako mu je bilo jasno da je Regina upućena u Titovu nakanu. Finom
					psihologu dosta je bilo dokaza u tom što je Regina od nekoga vremena vješto
					izbjegavala razgovor o Dorčiću. - Boji se - tumačio je to ponašanje svoje kćeri
					Puhovec - da ne dirnem u to delikatno pitanje, jer je u nje previše oštro oko a
					da ne bi opazila da sam i ja progledao što znače Dorčićevi posjeti. Boji se
					razgovora o tom, jer nije sama sa sobom načistu što bi mi u tom slučaju
					izjavila... a nije načistu, jer... no, jer Dorčić nije onaj pravi muž za
					Reginu...</p>
				<p>- A drugoga nema... godine idu... ako odbije Dorčića, ide stalno u susret
					doživotnomu djevojaštvu. To u sebi nije zlo; ponosna i umna djevojka, kao što je
					Regina, odabrat će s pravom radije djevojaštvo nego brak s mužem prema kojemu ne
					može da osjeti štovanje sebi jednakoga... Ali... ali! U tom slučaju ne preostaje
					joj nego kucati na vratima rođaka i moliti milost... Kad ljudsko društvo zatvara
					pristup u poslove javnoga života i onim ženskinjama koje su po darovitosti i
					naobrazbi sposobne za te poslove... A milost, tuđa milost! Regina je preponosna
					i odviše osjetljiva a da ne bi s ponosom odbila svaku ponuđenu pomoć ako je
					ovjenčana samo sumnjom na to da ne dolazi iz puna srca, iz ljubavi koja je
					obvezana i na dužnosti...</p>
				<p>- A Dorčić napokon... nije talent, nema široke Reginine naobrazbe, tek lukav je,
					i to mu, kako se vidi, izvrsno nadoknađuje i znanje i talent. Iz svega što mu
					uspije, ja vidim kako viri lice Duićevo... Takav čovjek može da bude vrlo dobar
					muž ako je zaljubljen u svoju ženu i ako nije odan piću, kartama ili ženarenju.
					A u njega toga ničesa nema. Regina bi uživala uza nj potpunu slobodu, on bi je
					obožavao, on bi... kao što je čuo mnogo muževa... s očitim priznanjem slabijega
					govorio svakom prigodom o svojoj ženi: »Moja sudi ovako o toj stvari...« A
					izgovaraju te riječi s udivljenjem koje ima u sebi nešto od štovanja kojim
					priprosti ljudi štuju vrhunaravna bića. Ako bi brak bio blagoslovljen djecom,
					onda bi ljubav prema djeci i briga oko njihova uzgoja nadoknađivala Regini u
					velikoj mjeri ili posvema ono što joj je uskraćivao brak. Pogotovu kad bi se
					djeca duševno bacila na materin rod.</p>
				<p>Evo, te su misli zaokupljivale Puhovca sve to više što je bliže dolazilo vrijeme
					da pođe u Beč i izvrgne svoj život nožu operatera. Dorčića - i kad bi mogao - ne
					bi htio preporučiti svojim moćnim prijateljima za svoga nasljednika. Htio bi
					odviše očito da je kupio za svoju kćer muža... Mislio je da ga postave npr. za
					državnoga odvjetnika kod kojega manjega suda gdje ne dolaze komplicirani
					slučajevi. Tu su; uza nj suci, pa ne može da počini kakvu krupniju zabludu. A
					poslije se može pomalo doturati u Zagreb na koje od onih mjesta gdje ne treba
					raditi jer rade drugi...</p>
				<p>Zato je Puhovec odmah shvatio što vrijedi u njegovoj osnovi glas o Dorčićevoj
					kriminalističkoj vještini. Kako je Tito zapleo kovača i njegovu ljubavnicu u
					protuslovlja, vidio je Puhovec i u tom dnevničara Duića, a iza Duića sebe...</p>
				<p>- Lukav je... i umije se zgodno okoristiti tuđim jedrom - pomislio je o Titu - a
					tim se drži na površini i sigurno plovi k svome cilju... Drugi bi na njegovome
					mjestu potonuo kao olovo...</p>
				<p>Kad se Puhovec šetao sa tri penzionirca koji su bili žive novine u V*, upitao je
					jedan od njih Puhovca:</p>
				<p>- Čujete li, čini se da se kod ovoga slučaja pokazao taj vaš mladi pristav dobar
					kriminalist.</p>
				<p>- Svakako, vrlo darovit kriminalist - ozbiljno je potvrdio Puhovec, a gradom se
					odmah raznosio o Titu slavan glas vještoga kriminalista...</p>
				<p>Sad ne bi bilo ništa napadno kad bi mu kao priznatomu »kriminalistu« povjerili
					mjesto državnog odvjetnika - mislio je Puhovec.</p>
				<p>Početkom jeseni odlučio se napokon Puhovec da poradi svoje bolesti pođe u Beč.
					Težak je to bio za nj korak. Kad bi popustila bolest, on bi s optimizmom i s
					prevelikim nadama shvaćao svoje stanje, ali u dnu duše stajalo je nepokolebljivo
					uvjerenje da su ti svijetli časovi varka i da je zlo trajno a pogibelj
					neotklonjiva. Bio je odviše inteligentan svojim jakim duhom a da ne bi mogao ili
					htio pogledati istini u lice. Što je odgađao kroz više godina put u Beč da u
					kojega specijalista potraži lijeka, bio je uzrok naprosto strah od operaterskoga
					noža. Nije to bio strah kukavice ni strah malodušna čovjeka Čitao je neka
					medicinska djela o svojoj bolesti i uvjerio se da je operaterski nož samo
					zdvojno sredstvo liječnika, jer je autor knjige o takovoj operaciji napisao:
					»Posljednje sredstvo za kojim je medicinska znanost dosada žalibože vrlo rijetko
					s uspjehom posegnula...« U Puhovca je zato bila budna stalna i neotklonjiva
					sumnja da će operaterski nož na njem biti konac bolesti - i života. I kad su
					domaći liječnici napokon silom zahtijevali da pođe u Beč, odlučio se na taj put,
					ali s odlukom da se neće podvrći operaciji ako mu to i kao jedino moguće
					sredstvo spasa predlože.</p>
				<p>Vaso Duić bio je određen da ga prati na putu. Bogzna kolike pomoći nije se od
					njega mogao nadati, jer koliko je Vaso bio spretan i okretan u uredu, toliko je
					bio nemaran u privatnom životu. Nemaran i nevješt da pomogne sebe, a jedva
					drugoga. Pored toga kao alkoholist bio je Vaso i tjelesno slab i bez ikakove
					energije. Ali boljega nije bilo. Reginu otac nije htio da izvrgne svim naporima
					i neugodnostima puta s bolesnim čovjekom i bog zna kakvoga trčkaranja i traženja
					po Beču, a nije napokon htio da sazna u Beču od profesora ili njegovoga
					asistenta pravo stanje njegove bolesti.</p>
				<p>Osam dana pred odlaskom u Beč došao je poslije podne Puhovec s Titom kući. Čim su
					sjeli, rekao je Puhovec Regini:</p>
				<p>Pomisli, gospodin Dorčić hoće silom da me prati u Beč. A to ne ide.</p>
				<p>- Ja vas ne razumijem, spectabilis - rekao je na to s nekim ogorčenjem Tito. -
					Zašto da ne ide?</p>
				<p>Regina je šutjela. Već je htjela da reče: - Naporno je to - ali je naglo
					odustala. Dorčić bi ipak bio drugačiji pratilac nego Duić - pomislila je, i u
					njoj je nadvladala sebična ljubav za oca nakanu da upozori Dorčića na
					neugodnosti takove usluge.</p>
				<p>A tad je upravo neoprezno - ako i šaljivim tonom - progovorio Puhovec:</p>
				<p>- Vi ste se možda malko zaželjeli Beča gdje ste proveli četiri najljepše godine
					svoga života... đakovanje na sveučilištu.</p>
				<p>- Moram da i to podnesem... - odvrati Tito istim tonom, ali u njegovoj izjavi
					bilo je prizvuka uvrijeđena čovjeka. - Vi biste trebali - nastavio je mirno - da
					udovoljite mojoj želji pa poslije povratka da sudite s kakvom sam nakanom išao u
					Beč.</p>
				<p>- Ne treba da shvatite doslovno moje riječi - ispričavao se Puhovec. - Zar ne
					osjećate da se šalim? Ja s poštovanjem i zahvalnošću osjećam vašu požrtvovnost,
					ali vi, prijatelju, nadajući se meni u takovu službu, ne slutite kolika je to
					žrtva s vaše strane.</p>
				<p>- Kad sudite tako, a vi mi udovoljite molbi. Jer ja molim, a nijesam moljen... Da
					vama pomognem... no o tom ja ne umijem govoriti... Tek ću vam reći da sam točno
					o vašem putovanju razmišljao. U željeznici, na svakoj stanici, u kočiji, u
					hotelu, u dogovaranju s profesorom i s njegovim asistentima, o njihovom naputku,
					o dojavljivanju gospođici o vašem stanju... o svem tom stvarala je moja
					fantazija po mogućnosti točnu sliku prateći na svakom koraku vas i Duića A
					rezultat moga razmišljanja bio je: Duić nije za to...</p>
				<p>- Dašto da Duić za to nije - opetovala je s intimnom suglasnošću a s izražajem
					bojažljivosti Regina.</p>
				<p>- Duić je dobar čovjek - nastavio je Tito odmah pogledavši iskrenim pogledom
					Reginu - ali njega je ruinirao alkohol. On jedva sebe vuče na klimavim nogama;
					njegove se ruke tresu, da vam ne može pružiti ni čašu vode a kamoli na žlici
					medicinu. Vi biste, spectabilis, prije obavili na primjer kupnju putnih karata
					nego što bi on to umio učiniti. On je u životu nespretan, ne bi umio da ugovori
					s kondukterom kako će vam u praznom vagonu osigurati mjesto i namjestiti vam da
					se polegnete... on će biti jednako nespretan da vam brzo dobavi kakvo jelo ili
					pilo, da nađe fijaker, da odabere zgodnu sobu u hotelu... a da ne govorim kako
					će biti bespomoćan u Beču koji ne pozna. Svuda će zakasniti barem za pet
					časaka... i na kliniku, i u hotel, i kud god ga pošljete. Na koncu osjetit ćete
					ga uza se kao suvišnu tešku prtljagu koja vam zadaje nepotrebnu skrb...</p>
				<p>Govorio je to sa žarom uvjerenja, a to uvjerenje očevidno je djelovalo na Puhovca
					i na Reginu. Oboje su šutjeli, dok nije javio Puhovec:</p>
				<p>- Sve je to više ili manje istina, ali...</p>
				<p>- Ali, spectabilis?</p>
				<p>- Što da radim?</p>
				<p>- Smijem li ja svjetovati? Pišite u Zagreb da mi pošalju zamjenika, recimo, za
					petnaest dana. Vama će to dakako učiniti. Mjesto Duića pratit ću vas ja u
					Beč.</p>
				<p>- Vi biste to učinili bez... bez...</p>
				<p>- Ja bih to učinio - metnuo je Tito ruku na prsi i nastavio svečano: - Učinio bih
					to s onim čuvstvom s kojim bih učinio svome ocu. Tako mi bog pomogao!</p>
				<p>- Oče, kad je tako - rekla je Regina i pogledala zažarenoga Tita s jakim čuvstvom
					zahvale, očito dirnuta njegovim riječima.</p>
				<p>- Hvala vam - tiho je rekao Puhovec i stisnuo Titu ruku.</p>
				<p>- Vi dakle pristajete, spectabilis?</p>
				<p>- A što drugo da radim u ovom slučaju?</p>
				<p>- Hvala bogu! - radosno je kliknuo Tito.</p>
				<p>- Kako da vam zahvalim na tolikoj plemenitosti? - upitala je Regina Tita
					opraštajući se s njime te večeri.</p>
				<p>- Vi, gospođice, da mi zahvalite? Vi biste trebali da pogledate u moju dušu pa da
					vidite kako sam sretan što mi je dana prilika da pokažem kako ljubim i štujem
					vašega oca... Za taj osjećaj budi se u meni zahvalnost...</p>
				<p>U smislu toga govora i u osobitom naglasku riječi »vašega oca« osjetila je opet
					ono o čem je davno bila načistu: da je taj mladi čovjek ljubi... A ta je misao
					odmah pomutila ono udivljenje kojim je malo pred tim shvatila Titovu žrtvu za
					oca. - Čemu da ne ostane pri onom prijateljstvu? - čisto se bolno upitala s
					osjećajem da tomu ugodnomu prijateljstvu nema mjesta pored onoga čuvstva što
					hoće silom da joj ga izjavi Tito pa i ovakim načinom da se narine on za pratioca
					u Beč. Kako je malen u svemu...</p>
				<p>- No dakle... što kažeš, Regino, o tom Dorčiću? - upitao ju je otac kad se
					vratila u sobu.</p>
				<p>Bila je pod dojmom posljednje misli o Titu i nije znala što da odgovori. Taj
					dojam nije još bio posve jasan, ali razbudio je u nje sumnju o Titovoj
					iskrenosti, kako se maloprije nudio za pratioca. A toga nije smjela da kaže
					ocu.</p>
				<p>A Puhovec je svojim pronicavim okom odmah otkrio da se u duši Regininoj zametnula
					borba. Bio je dapače načistu o tom koje su se misli srazile u toj borbi. Da nije
					finim tijelima svoga sjajnoga duha već osjetila kako on umjetno podiže Dorčićev
					ugled i naklanja mu svoju simpatiju? Da nije odmah našla i razlog čemu on to
					radi? Kao jako svjetlo njegov duh obasjava sve čega se dirne... Kad bi se takove
					misli javile u njemu, sažaljivao bi Reginu i ćutio na duši pomoć kao da joj
					počinja neku veliku nepravdu. Ali pošto mu je otvoreno rečeno da je za spas
					njegovoga života jedina pomoć operaterski nož, odviše je bio zaokupljen brigom
					što će početi Regina u slučaju njegove smrti, a da bi s opravdanim ponosom
					mislio na to kako Regina odbija Dorčića... Dok je bio zdrav, on bi bez dvojbe
					pridjeo čovjeku, kao što je Tito, nelaskav pridjev »inteligentni lakaj« kad bi
					komu ponudio sličnu uslugu. A sad je sâm primao od njega tu uslugu s prividnim
					ganućem srca... A Regina proniče sve!</p>
				<p>- Kako mu i drago - reče ne dočekavši Reginina odgovora - ali taj je čovjek u
					sebi dobar. O tom sam se više puta osvjedočio. Gdjekada načini svojim ponašanjem
					kakav komični skok, ali nutrina mu je finije građe nego vanjština. Premalo se
					kretao u boljim krugovima... ali kad promisliš da je sin jednostavnoga ribara?
					Što se mene tiče, ja volim takove ljude nego salonske lutke u kojih je prazno
					srce a mnogo puta i mozak.</p>
				<p>- U tom se slažem s tobom... - reče Regina. - Tek taj Dorčić... on je, ukratko,
					meni još uvijek neka zagonetka. Čas ga gledam preiskrenoga do naivnosti djeteta,
					a čas mi se pomoli pred očima njegova slika kao da sakriva u sebi skroz druge
					misli i osjećaje nego što ih pokazuje licem i govorom... Lako, vrlo lako, da sam
					mu nepravedna, a ta me misao više puta napadne, i onda se osjetim krivcem...
					Teško se snalazim... Nikada ne mogu naći u njem nešto što odaje inteligentnoga,
					samostalnoga muškarca. Ni to nije možda prava riječ...</p>
				<p>- Inteligentnoga muškarca... - upao je s prizvukom ironije Puhovec. - Stoji do
					toga u kojem se smislu uzima ta riječ. On se pokazao vrstan u svojoj struci,
					polagao je ispite na sveučilištu, pa kako da ne bude inteligentan? Fali mu takt
					otmjenijega društva. Kad mi se prvi put predstavio u uredu, ja sam ga u sebi
					nazvao »štreberom« jer se htio pokazati u službi revniji nego što se traži. A
					poslije sam vidio da je točnost osobita njegova krepost. Nijednoga spisa
					zaostatka nema nikada na njegovom stolu. I to nešto vrijedi. Ali ti barem,
					Regino, nećeš suditi inteligenciju čovjeka po tom kako se zna pokloniti, kako se
					zna služiti salonskim frazama i konvencionalnim lažima, da li je čitao roman što
					si ga ti slučajno ovih dana čitala...</p>
				<p>Govoreći to, očevidno se Puhovec uzrujavao.</p>
				<p>Otac ga je zavolio - pomislila je Regina i poćutjela da je možda pošla predaleko
					s obzirom na ponuđenu Dorčićevu uslugu koju je otac možda i s nehinjenim ganućem
					prihvatio. Trebalo bi se postaviti u njegov položaj, položaj teško bolesna
					čovjeka, da se o tom pravo sudi. Ako je njegova simpatija za Dorčića iskrena,
					čemu razbijati iluzije što ih na takvoj simpatiji gradi teško bolestan čovjek?
					Bilo bi nesmisao. Bilo bi nemilosrđe...</p>
				<p>- Ti me poznaš, oče - rekla je mirno, snašavši se u situaciji. - Ja ga ne sudim
					po tome, dapače reći ću ti da je prihvatljiv i za tu vanjsku stranu društvenoga
					općenja. Kakav je nespretnjak bio kad se prvi put ovdje preda mnom pojavio! A
					sad je već i u tom skroz drugi... Možda sam se priviknula na nj, ali držim da se
					ne varam u svom sudu... Uostalom, ima momenata kad mu se ne može poreći savršena
					iskrenost, neki zanos kojim je odaje! Ne znam jesi li ga motrio kad ti se nudio
					za pratioca u Beč? Vidjelo se da je kao bol osjetio u sebi tvoju primjedbu da mu
					se hoće vidjeti Beč... A kad je poslije razvijao ponekud program o putovanju,
					sav se žario. Čisto se činilo kao da je uvjeren da je on jedini na koga se možeš
					skroz osloniti na tom putu. Njegove riječi, kretnje, pogled... sve je bilo tako
					prirodno da se o iskrenosti ne da posumnjati.</p>
				<p>Puhovec je gledao Reginu s rastućim zadovoljstvom. Kao da je bio zaista pod jakim
					utiskom momenta kad mu je Tito s onolikom srdačnošću i žarom ponudio svoju
					pomoć. A sad je iza Regininih riječi poćutio kao da ga nešto tješnje veže o toga
					mladoga čovjeka koji je bio slab talent intelekta, ali doista nadaren moralnim i
					etičnim osjećajem. Ugodno, toplo čuvstvo razlijevalo mu se od toga životom,
					čuvstvo simpatije i vjere da bi takav čovjek mogao nadoknaditi svojoj ženi - a
					pri tom je mislio na Reginu - sve što mu je narav uskratila u pogledu umnih
					darova.</p>
				<p>- Kako nijesam opazio! - kliknuo je prema Regini. - Ja nijesam loš poznavalac
					ljudi, ali moram reći da sam onda osjećao plamen njegovog iskrenog ćućenja... mi
					smo mu mili... ti i ja... neću da ispitujem. Ali nepravedni mu ne smijemo biti.
					Znaš li kako ja toga čovjeka sudim? Evo nacrtat ću ti o njemu sliku kako bih ga
					ja shvatio da sam slikar pa da imam izraditi njegovu sliku: U sebi dobar i
					požrtvovan... u službi točan... u svojoj struci naobražen. Odgoj mu je bio
					jednostavan, ali društvo, prilike, a pogotovo inteligentna i razborita žena
					načinila bi od njega brzo potpunoga čovjeka. Jer njemu nedostaje samo onaj odgoj
					koji daje okretnosti da se čovjek i manje naobrazbe i talenta učini spretnim i
					viđenim članom društva... I u uredu je isprva bio nespretan i bespomoćan pored
					svega svoga znanja. (Otac nije inače nikada govorio pred njom o uredovnim
					poslovima!) Trebalo ga je voditi, trebalo ga je upućivati dok se postavio na
					vlastite noge. U onoj jednoj kriminalnoj istrazi pokazao se dobar
					psiholog...</p>
				<p>- Vele da si ga ti uputio - rekla je s nekom bojažljivošću Regina.</p>
				<p>- Ja? Idi, što ti na um pada. I kako drugi dolaze na takove misli? Čudnovato... i
					drsko!</p>
				<p>Reginina napomena očevidno ga je razdraživala.</p>
				<p>- Otac ga je zavolio... čudnovato kako ga je on zavolio - mislila je poslije toga
					razgovora Regina. I zamišljala se u Dorčića, ali tu je opet njezina rasudljivost
					stajala nemoćna. Bio joj je neshvatljiv. Njezin sud o Dorčiću kretao se između
					dvije skroz suprotne misli: - Ili se umije vanredno prožganom lukavošću
					pretvarati ili je preiskren poput djeteta. Ali otac... zar se i on vara o njem?
					Nije moguće! Taj daleko na glasu čovjek sa svojom duhovitošću, svojim znanjem i
					bogatim iskustvom što ga je u poznavanju ljudi stekao kao sudac, on da bi se
					naoči tih dviju skrajnosti varao! - Tako se Tito pred očima njezine duše
					prikazivao čas u prostoj niskoći s odvratnim značajem, a onda se odmah podigao u
					prijatno svjetlo uzdignut sjajnim duhom njezinoga oca... A nato je osjetila da
					se množe one fine, čvrste niti što su polako privezivale njezin život o
					Dorčića... i odmah se javljalo neprijatno čuvstvo od toga što je uviđala da nema
					snage u sebi da trga te niti, i da će, što dalje, bivati te niti sve čvršće i
					brojnije a njezina otporna snaga sve slabija...</p>
				<p>Već je bilo blizu ponoći te večeri, a Tito i Duić još su sjedili za stolom.
					Obadvojica su bili pripiti, ali Duić više. Njegovi su živci bili istrošeni,
					dočim je Tito mogao podnijeti mnogo vina a da sačuva barem vanjštinom izgled
					trijezna čovjeka. Riješili su neke spise jer je Titu bilo u krvi da se na
					njegovu stolu ne nađe nikada zaostatka. On je svojim pogledom odmah shvatio da u
					opisu činovnika vrijedi mnogo ocjena: vrlo marljiv i uredan. Tu dužnost točnosti
					shvaćaju lakoumno i zanemaruju je - na svoju štetu dašto - ljudi koji se odviše
					i preuzetno pouzdavaju u svoj talenat. Praktični talenti osjećaju instinktivno
					da se njome dadu lijepo pokriti mnogi drugi duševni nedostaci, a većina
					genijalnih ljudi vide u njoj bezuvjetno sredstvo da stvore nešto veliko. Zato je
					Tito htio da njegov zamjenik, što će ga zamijeniti u uredu dok bude sa šefom na
					putovanju i u Beču, nađe »čist stol«.</p>
				<p>Poslije toga su pili, Tito je bio izvrsne volje. I Duić je bio dobre volje. Kod
					vina je bio vazda dobro raspoložen, a vijest da će Tito mjesto njega s Puhovcem
					u Beč, podvostručila je njegovu dobru volju. Kad ga je Tito upitao, je li mu žao
					što neće u Beč, opro se živo:</p>
				<p>- Kako žao! Kad sam ja kazao svojoj ženi da moram šefa pratiti u Beč, rekla je
					ona: »A jadan ne bio, što nijesu imali nekoga drugoga nego tebe? Ta ti bi takav
					raskliman i gegav trebao sâm koga da te prati!« Gdje je to za me! Ja sam bio u
					Beču šest mjeseci, ali kad je to bilo! Pred 25 godina. A što ja znam od Beča? Iz
					kasarnice na vježbalište, s vježbališta u gostionicu i nedjeljom tamo negdje u
					neki vrt... što ja znam! Pa što da ja počnem s bolesnim čovjekom u Beču? Sam vas
					je bog poslao.</p>
				<p>Oko jedanaeste ure djelovalo je vino i na Tita. Poželio je da govori s Duićem o
					Regini, ali nije išlo. Duić već nije ništa shvaćao. Sjedio je kod stola miran,
					blijedo stegnuta lica s blesastim izražajem pijana čovjeka i buljio tupo
					pospanim očima u jednu točku. Titove riječi prolazile su mimo njega bez
					razumijevanja; javljao se samo gdjekada kojim neartikuliranim glasom poput
					životinje.</p>
				<p>- Vaso, vi mene ne slušate - rekao mu je najednom Tito prekinuvši svoje kazivanje
					kako sjajno pobjeđuje kod Regine.</p>
				<p>- Idem ja kući - odvratio je jedva razumljivo Duić i pokušao da ustane uprvši se
					objema rukama o stol.</p>
				<p>Dopijmo još ovo u boci, pa ćete onda kući. Još nije ponoć. Kakav ste vi junak! Ja
					sam kao 16-godišnji dječak popio uveče s ocem ovoliko vina pa sam išao u krevet
					samo dobre volje. A vi ste klonuli... stari majstor. Pijte!</p>
				<p>- Neću ga ja više ni kapi... Opet ću doći kući četveronoške... Gdje mi je šešir?
					- pogledao je oko sebe mučno držeći otvorene oči.</p>
				<p>- Što vas briga! - tješio ga je Tito postavljajući mu na glavu šešir. - Tko vam
					to zna izim mene i vaše žene? Moja je gazdarica gluha kao top, a služavka spava
					bog zna u kojem kutu kuće.</p>
				<p>- Idem ja kući - opetovao je Duić kao da ne čuje što mu je govorio Tito. Tito ga
					je uhvatio ispod ramena i ispratio na cestu. Kad ga je pustio iz ruku, posrnuo
					je Duić u tamnoj ulici i dočekao obadvjema rukama kućni zid. A onda se polako i
					oprezno, držeći ruke na zidu, povlačio niz ulicu.</p>
				<p>- Ipak sam ja drugi dječak! - pomislio je zadovoljno u sebi Tito vrativši se u
					sobu. - Pili smo jednako, ja ga malone i ne ćutim, a on se napio kao
					ćuskija.</p>
				<p>Sjeo je k stolu i ponovno se naslađivao ponavljajući u misli doživljaj današnjega
					dana. Kako je to divna misao bila što mu je iznenada došla na um da se Puhovcu
					ponudi za pratioca u Beč! Kako divna misao, a kako je s njom divno uspio! Nije
					mogao da ne osjeti toplinu čuvstva kojim mu je Puhovec stisnuo ruku, i da ne
					shvati onaj ljupki, zahvalni pogled kojim ga je pogledala Regina. Bio je to neki
					uzvišeni čas gdje su se njih troje ćutjeli jedno... - Kako sam divno uspio! -
					kliknuo je samomu sebi i s oduševljenjem dignuo čašu na usta.</p>
				<p>- Regina... Regina... - pružio je ispred sebe ruke i izgovarao te riječi s
					patosom kao da počinje deklamovati pjesmu.</p>
				<p>A njegov zanos nije bio posve lažan. U ovo nekoliko mjeseci što se s Reginom
					družio, stao je napokon osjećati njezinu ljepotu i ženstvo što budi u muškom
					srcu ljubav. Zanosile su ga one više savršene forme njezinoga skladnoga tijela i
					otmjena ljepota lica s finom bijelom puti doduše bez svježosti
					osamnaestogodišnje djevojke, ali bjeloće pune života. Osvajala ga je svojim
					manirama, svojom otmjenom jednostavnošću i ljupkom razboritošću svoga govora.
					Kako ga je isprva privlačila k njoj samo proračunana osnova da stupi u rod sa
					tako uglednim i uplivnim čovjekom kao što je bio Reginin otac, tako ga je sada
					nukala da potraži njezinu blizinu želja koju je on zvao ljubav. Jer pored te
					želje koja se polako kroz par mjeseci razvijala, on je naumice lagao Duiću kad
					mu je jednom rekao da bi volio kad bi Regina bila sirota iz roda skroz
					neugledna. Ali želja je bila življa, ljubav očitija, možda u svom dnu samo
					ljubav niskih instinkta, požuda žene koja je lijepa, slijepo, gdjekada ne samo
					časovito nagnuće čitavoga bivstva prema ženi koju diže do boštva tamna strast.
					Ali Tito je posljednje vrijeme bio o sebi uvjeren da ljubi, neizrecivo ljubi i
					da sreća njegovoga života ovisi o tom kako će se Regina odazvati njegovoj
					ljubavi. A ovaj čas, omamljen vinom, osjećao je da ta ljubav budi i u njemu
					nešto iz čega postaje pjesma. Ali kao da su krasne riječi i stihovi pjesme
					ostali sapeti ondje gdje ih je ćutio da se rađaju; on je ponovno širio ruke i
					uzbuđivao na neke uzvišene osjećaje samoga sebe izgovarajući osobitim glasom
					samo početak te pjesme: - Regina... Regina!</p>
				<p>I opet je s oduševljenjem uzimao u ruke punu čašu govoreći: - U slavu moje
					Regine...</p>
				<p>Zatim mu je palo na um da piše roditeljima. Već je prije, vraćajući se od
					Puhovca, bio odlučio da će im javiti kako je šef jedinoga njega htio da ga prati
					u Beč... i da će im zgodnom besjedom natuknuti jasnije onu stalno spominjanu
					vijest: »Doskora bih vas mogao iznenaditi veselom novošću...« Ali pisanje nije
					išlo. Slova mu se dvostručila pod perom, zato je pismo odgodio na sutra. Ispio
					je radije vino i spremio se na počinak kleknuvši najprije pred krevet da izmoli
					večernju molitvu, kako ga je mati od djetinjstva naučila. Prvu je molitvu
					dovršio akoprem je dva puta morao prekinuti i domišljati se moli li Očenaš ili
					je već kod Zdravomarije. A drugu molitvu »za mrtve« nije ni počeo moliti usprkos
					vjerovanju da ga ta preporuka mrtvih čuva po noći od njihovoga
					uznemirivanja.</p>
			</div>
			<div type="chapter">
				<head>IX</head>
				<p>Putem do Beča nije Tito propustio ni jedne stanice da Regini ne pošalje
					kartu.</p>
				<p>- Ja sam promislio koliko će to veseliti gospođicu - obrazlagao je Puhovcu - njoj
					će se činiti donekle kao da putuje s nama.</p>
				<p>Puhovcu je služio divnom požrtvovnošću. Puhovec i bez udovoljenog egoizma bolesna
					čovjeka sa svom svojom duhovitošću morao je sumnjati: - Je li moguće da bi to
					mogla biti služba čovjeka koji je proračunao od nje svoj probitak? - Tito ga je
					služio i pazio na nj s odanošću i brigom rođena djeteta zaboravljajući u toj
					službi skroz sebe. Osjećajući se ponekud siguran pod Titovom paskom, razmišljao
					je o njem Puhovec: - Lako može biti da se mladenac zaljubio u Reginu, a tad je
					prirodno da prenosi i na oca štogod od čuvstva što ga je u njemu razbudila
					Reginina ljepota. - Da je Tito umio pročitati tu misao na Puhovčevu licu, bio bi
					sama sebe iznenadio uspjehom svoga glumljenja. Koliko god je naime vanjštinom
					umio da se uzdrži pred pronicavim okom svoga šefa zabrinutim i punim ljubavi,
					toliko je u sebi osjećao u samoprijegornoj službi potpunu hladnoću. Instinktom
					čovjeka koji vazda s računom gleda u budućnost, pogađao je vrijednost ove
					samozataje koja je obično posljedica iskrenoga čuvstva, spojena svagda s
					dužnostima što ih vršimo s pripravnošću i s poćutom ugodnosti a bez najmanje
					sjenke egoizma. Uvidio je da je ovdje nužno da se uživi u ulogu takova
					službenika, i doista odigravao ju je virtuoznom vještinom izvrsnoga glumca.</p>
				<p>- Ali, dragi Dorčiću - govorio mu je Puhovec - vi posve zaboravljate sebe, a za
					me se brinete više nego što treba.</p>
				<p>Tito se nasmiješio smiješkom čovjeka koji je poćutio te riječi kao žalac.</p>
				<p>- Smiješno mi je, oprostite, spectabilis, moram reći da mi je to smiješno. Ja vas
					ponovno uvjeravam da sam sretan što vama mogu da budem od pomoći. Kunem vam se
					na to svojim poštenjem. Pa zašto mi kvarite takvim primjedbama radost što je
					osjećam kad vidim na vašem licu da vam doista koji put ugodim?</p>
				<p>U Beču su se smjestili u dvije sobe, jednu do druge, a Tito je ostavljao Puhovca
					samo kad je trebalo da napokon točno sazna od profesorovog asistenta kad će moći
					profesor da primi Puhovca. Čekali su dva dana dok ih je primio.</p>
				<p>- Je li vam ovaj gospodin rođak? - upitao je u pokrajnoj sobi asistent Tita iza
					pregledbe.</p>
				<p>Tito je razložio u kakvom je odnošaju s Puhovcem. A na to mu je asistent
					razložio:</p>
				<p>- Bolest je zastarjela, operacija više ne bi koristila. Neka živi po naputku;
					dobit će medicine da ublažuje boli, ali dugo to ne može trajati.</p>
				<p>- Koliko otprilike? - upitao je Tito.</p>
				<p>- To vam se ne da reći.</p>
				<p>Puhovcu su, naravno, zatajili stanje njegove bolesti i osvježili ga dapače
					nadama. On je međutim bio najzadovoljniji time što nije došlo do rezanja.</p>
				<p>Kad je svečeri pošao Puhovec u krevet, sjeo je Tito i olovkom sastavljao pismo
					Regini. Odlučio joj je reći istinu, oprezno dakako, i prikazati pri tom sebe da
					ne trpi manje od nje; da je eto zajednički poćut te nesreće žalosna veza
					njihovih duša. - Oh, što bih dao - pribilježio je s okrajka papira - da smijem
					preuzeti na se sav teret ljubavi i brige kojom vas štiti ovakav otac!</p>
				<p>- G. otac - završivao je opširno pismo - dobio je iz riječi profesora čvrsto
					uvjerenje da njegova bolest nije za ovaj čas opasna, kao što su ga plašili
					domaći liječnici. Sad je na nama dužnost da ga i mi u toj vjeri podržavamo. Naša
					je sveta zadaća da učinimo što ugodnijima odbrojene dneve toga prezaslužnoga i u
					svakom pogledu uzornoga čovjeka.</p>
				<p>- Koliko srdačne intimnosti u onim malim riječima: »naša«, »mi«... Ove neznatne
					riječi mogu mnogo da govore... - mislio je zadovoljno u sebi kad je pomnjivo
					ispitivao stavak po stavak svoga koncepta. Bio je načistu da će Reginina
					oštroumnost otkriti smjesta u pismu kakvu nezgrapnost, nepromišljeno bačenu
					misao ili protuslovlje koje bi običnom čovjeku ostalo sakriveno. To je bio jedan
					posao iza svršena koncepta, a drugi, da ispituje s pomoću fantazije i svoga
					ponekud uhodarskoga duha dojam pisma na Reginu. Pismo ga je isprva zadovoljavalo
					iako je osjećao kao da je u njem istakao jasnijim crtama svoju bol, zajedničku s
					Regininom, radi neizlječivosti očeve bolesti, a da je o samoj bolesti govorio
					tek onoliko koliko je nužno da može govoriti o sebi.</p>
				<p>- Regininu oku neće to izmaknuti - pomislio je i bio s konceptom
					nezadovoljan.</p>
				<p>Pripravljao se da sastavlja drugo pismo, ali neke stavke iz prvoga sastavka nije
					mogao nipošto žrtvovati. Njegova se osoba u drugom sastavku znatno gubila, i bio
					bi s njime posve zadovoljan da se nije iznenada našao pred novom mišlju: - Je li
					pametno da joj neugodnu vijest o očevoj bolesti javim ja? - Praktičnim,
					pozitivnim talentima nije nikakva tajna ona činjenica da ljudi suprotivnost
					svojih osjećaja poradi iznenadnih vijesti o nesreći, boli ili drugoj kakvoj
					nedaći podijele između pravoga uzroka takvoga neugodnoga doživljaja i između
					onoga tko im je neugodni događaj otkrio... On se sjećao karakterističnoga
					slučaja iz svoga rodnoga mjesta. Mlada žena koju je muž strastveno ljubio,
					počela je da šara. Stara služavka koja je u roditeljskoj kući muževoj proživjela
					doba od prvoga djevojaštva do prve starosti, nije mogla podnositi da bude varan
					taj čovjek što ga je nosila na svojim rukama kad je još bio u povojima, i,
					prateći njegov rast i razvitak, uzljubila ga brižnom ljubavi, srodnom ljubavi
					materinskoga srca. Opazila je da mlada njezina gospodarica prima sumnjive
					posjete kad joj muž - bio je trgovac - radi posla otputuje. I prijavila svoju
					sumnju varanomu mužu, a on je odmah zatim jednoga dana otputovao ali se naveče
					iznenada vratio i zatekao ljubavnike... Posljedica toga bio raspad braka, ali
					taj je čovjek od toga doba toliko zamrzio staru služavku koja ga je svojom
					priprostom naravi iskreno ljubila, da ju je nakon trideset godina odane službe u
					očinskoj kući otjerao. Nije joj mogao oprostiti što mu je otkrila griješenje
					žene koju je ljubio.</p>
				<p>- Neće li - zaključivao je Tito - u ovom slučaju gledati Regina u meni onoga
					neugodnoga čovjeka koji joj je navijestio skoru i neotklonjivu očevu smrt? Neće
					li svaki put kad me opazi ili kad pomisli na me, spojiti tu misao sa žalosnim
					spomenom da je izgubila oca?</p>
				<p>I bio je načistu, da joj onakav list ne smije pisati. Uzeo je drugi arak papira
					i, zamislivši se, stao slavnim tonom i riječima potanko obavješćivati o tom kako
					je otac po izjavi profesora i njegovoga asistenta (»a kojega sam ja napose pitao
					da mi bez okolišanja reče potpunu istinu«) izvan svake pogibelji. - »Bolest je
					zastarjela, ali uz solidan i razborit život«, rekao mi je asistent, »može ovaj
					gospodin, što se njegove bolesti tiče, doživjeti i stotu godinu života.« Slava
					bogu kad je tako! Vi ćete jedva naslutiti, gospođice, kakvi raskošni osjećaji
					vladaju mnome što vam mogu ovako veselu vijest dojaviti o gosp. ocu. Veselite se
					sa mnom, jer evo, otkrit ću vam istinu: Ja sam sa strepnjom u duši čekao sud
					profesora... Kad pomislim da bih vam u ovom pismu mogao protivno javiti... ne,
					ja ne mogu ni misliti na to, pred mojim je očima vaša plemenita duša koja ga
					ljubi načinom uzornoga djeteta. A ja... kako ja sâm da ne ostanem obataljen na
					takovu vijest o čovjeku koji je najumniji i najbolji od svih ljudi što sam ih
					dosada upoznao? Oh, kako me nježno čuvstvo djetinje odanosti veže prema njemu;
					kako se s vama veselim što mogu reći: Ne tugujmo, radujmo se, jer nam je on,
					velikomu bogu hvala, izvan pogibelji!</p>
				<p>S ovakim je pismom bio zadovoljan. Pročitao ga je nekoliko puta, pomno ispitivao
					stavak za stavkom, gdješto malenkost ispravljao, a onda prepisao. Kad je dovršio
					pismo, već je bilo 10 sati. Kako se ganuo na stolcu, čuo ga je iz druge sobe
					Puhovec i zovnuo:</p>
				<p>Smjesta se našao uz njegov krevet:</p>
				<p>- Što zapovijedate?</p>
				<p>- Hvala, meni ne treba ništa. Ali što je da vi još ne spavate?</p>
				<p>- Nije kasno - veselo je odvratio Tito. - Ja sam pisao pismo gospođici Regini...
					sve joj lijepo opisao... odmah ću ga dati dolje konobaru neka ga odmah predade
					da dospije na koji od noćašnjih vlakova.</p>
				<p>- Kakova je sila? - čudio se Puhovec.</p>
				<p>- Sila je, spectabilis. Inače bi pismo moglo stići u V* isti dan s nama. A znate
					da će ona čekati nestrpljivo opširnije vijesti o tom što je sudio o vašoj
					bolesti profesor. Trebate li što, spectabilis?</p>
				<p>- Hvala, ja ću spavati.</p>
				<p>- Onda ću ja s vašom dozvolom večerati. Sad kad znam da je vaša bolest šala,
					počinjem oživljavati, a glad je prvi vjesnik tog oživljavanja.</p>
				<p>- Vi još nijeste večerali, čovječe? Hajd odmah da vas je nestalo! - srdačno ga je
					Puhovec tjerao od sebe.</p>
				<p>- Ako bi što trebalo, izvolite pritisnuti na električno puce, a ja ću već dati
					nalog da me odmah...</p>
				<p>- Čuješ li, ideš večerati! - prijetio se srdačnom intimnošću Puhovec.</p>
				<p>Izišao je mignuvši lukavo, kad je stupio u svoju sobu, jednim okom onome svome
					nutarnjemu »ja« koje je umjelo da u Reginina oca steče sklonost što ju je on
					izrazio u intimnim, nježnim riječima: »Čuješ li, ideš...«</p>
				<p>Tito se vratio točno o ponoći u svoju sobu. Navukao je papuče i ušao na prstima u
					Puhovčevu sobu gdje je na stolu gorjela svjetiljka zaklonjena sjenilom. Puhovec
					je mirno spavao.</p>
				<p>- Tim bolje - pomislio je Tito, vratio se tiho u svoju sobicu pa, izmolivši svoje
					dvije večernje molitve, za se i za mrtve, legao i odmah zaspao čvrstim snom
					potpuno spokojna čovjeka.</p>
				<p>Treći dan iza povratka u V* ležao je Puhovec još u krevetu. Nije se tužio na boli
					nego na opću slaboću što je po sudu sviju dolazila od napornosti putovanja.</p>
				<p>Regini je još uvijek imao da pripovijeda potankosti iza prvoga slavnoga prikaza
					Titove požrtvovnosti o kojoj je rekao da je bila junački herojska i djetinje
					nježna u isti čas. Regina nije mogla da ne bude tolikom hvalom zanesena. Mučila
					ju je jedna misao: Kako da nagradi tako plemenitu požrtvovnost čovjeku koji je
					ljubi a kojemu ona ne može da uzvrati ljubav? Osjećala je da svaka druga nagrada
					i hvala iščezava do potpune iluzije ako odbije ono što bi jedino zaljubljenu
					čovjeku moglo darovati sreću čeznućoj duši. Bi li mogla da se toliko žrtvuje pa
					mu pruži svoju ruku, kad uza nj nije mogla da osjeti ni tračka toplijemu čuvstvu
					koje želi bliži, intimniji dodir dviju duša? Te misli rađale su neugodno stanje
					u njezinoj duši, nastojala je da ih potisne od sebe i ostavi neka se sve razvija
					prirodnim putem. »Prirodni« razvoj značio je za nju pobjedu, jer ne može da
					traži od nje da se kao žena poda čovjeku kojega ne ljubi. - Najposlije -
					pomislila je s nekom ugodnom zlovoljom - nije li i ta Dorčićeva požrtvovnost
					proračunana ucjena kojom je pokušao da steče u mene ono što mu po svom osjećaju
					uskraćujem? Možda sam mu nepravedna, možda je doista u sebi onako dobar i
					plemenit kako ga shvaća otac... Tko da se tu snađe?</p>
				<p>Treći dan iza povratka pozvao ju je otac k svomu krevetu i umolio je da mu sjedne
					do uzglavlja.</p>
				<p>- Hajde, Regino - rekao joj je veselim glasom - da se ja i ti o nečem
					porazgovorimo.</p>
				<p>O Dorčiću - pomislila je s neugodnim poćutom Regina. A ocu je rekla jasnim
					glasom: - Izvolite, oče.</p>
				<p>- Ja sam ti govorio o svojem putovanju s Dorčićem, pa ne treba da to opetujem. On
					me je pazio sinovljom ljubavi i požrtvovnošću, a to ima svoje značenje. Slutiš
					li ti, Regino?</p>
				<p>Nasmiješila se i potvrdila ocu njegovu misao kimnuvši glavom.</p>
				<p>- Ako si slutila, slutila si istinu. Uostalom, kako da zaljubljen čovjek sakrije
					svoja čuvstva? To su vrlo rijetke, jake duše, koje to mogu... Dužnost mi je da
					ti reknem... On je naime meni priznao to što si slutila: zaljubljen je u te.</p>
				<p>Regina se lecnula.</p>
				<p>On je predobio za se oca - pomislila je - a sad hoće očevom naklonošću da osvoji
					mene...</p>
				<p>- Kako mu i drago, Regino; ja i ti treba da se o tom ozbiljno porazgovorimo. Da
					ga ljubiš, bilo bi svako raspravljanje suvišno. Ovako treba da se stvar postavi
					pred sud razuma i osvijetli prije konačne odluke sa raznih strana. Naprečac ga
					odbiti ili naprečac primiti moglo bi s vremenom odjeknuti kajanjem: »Ludo smo
					uradili...« Nije to stvar laka, sklapanje ženidbe ima vazda u sebi nešto što je
					nalik na igru, na lutriju. Zaljubljeni ljudi gledaju u njoj samo glavni
					zgoditak, a gdje srce nije više odviše vrelo od plamena prve mladosti, tu se
					često pomišlja skeptično o nemogućnosti zgoditka. Ni jedno ni drugo ne
					valja.</p>
				<p>Regina nije imala što da primijeti. Čekala je s neprijatnim poćutom da otac
					nastavi. Već je osjećala da je on sklon Dorčiću...</p>
				<p>- O Dorčiću smo ja i ti govorili više puta, i ja sam ti kazao otvoreno svoje
					mnijenje o njemu - nastavi Puhovec. - To mnijenje o njemu potpuno je utvrdilo
					naše zajedničko putovanje. Onolika odanost, briga, požrtvovnost... to je moguće
					pretpostaviti samo kod čovjeka vrlo dobra srca... to je moguće rastumačiti samo
					tako što je čuvstvom kojim je tebe zavolio, zahvatio i mene, tvoga oca. Iz
					svakoga njegovoga kreta, besjede i pogleda ja sam osjećao to čuvstvo, kao što se
					osjeća hladnoća i bešćutnost sluge koji radi za plaću. A kolika briga za te
					cijelim putem! S te strane, evo priznajem ti, ja sam ga zavolio...</p>
				<p>Umuknuo je zagledavši se zamišljeno neodređenim pravcem. Regina se sjetila s
					kolikim je veseljem i zadovoljstvom duše primala Dorčićeve karte, pa njegovoga
					pisma iz Beča.</p>
				<p>- Priznajem, s većim oduševljenjem ne da se valjda napisati pismo nego što ga je
					meni pisao javljajući mi sud profesora o tvojoj bolesti - rekla je Regina.</p>
				<p>- Da, čuvstven je to momak... Ali treba da se mi, Regino, porazgovorimo još o
					nečem... Treba da govorimo otvoreno, osvjetljujući stvar razlozima razbora, a
					bez sentimentalnosti. Tako je jedino moguće da dođemo do nekoga zaključka koji
					je najbolji od svega što možemo zaključiti.</p>
				<p>- Preradović daje prednost srcu pred pameću - nasmjehnuvši se ali s tonom trpkoće
					primijeti Regina.</p>
				<p>- Preradović daje doduše srcu prednost pred pameću, ali vazda... vazda ne
					odgovara pjesnički zanos životu, ovomu praktičnomu, svakidanjemu životu...</p>
				<p>Slušajući te riječi, Regina je požalila kako je bolest u malo mjeseci slomila
					očevu divnu energiju i njegovu vjeru u najčistije ideale. Rekla je zvonkim i
					veselim glasom i ljupko se smiješeći:</p>
				<p>- Kako si ti, oče, danas sklon pesimizmu... A sâm si me naučio da je život onaki
					kako se tko u njemu osjeća i kako umije da ga shvati.</p>
				<p>- No da... ali ona mala ekskurzija o pameti i srcu zar nije s tim načelom u
					savezu? Zar zadovoljstvo ne ovisi o tom poimaš li život više srcem ili pameću...
					Ali ostavimo ovaj čas to umovanje. Ja se, Regino, približujem šezdesetoj. U Beču
					su mi doduše rekli da s mojom bolešću mogu i 100 godina doživjeti, i ja sam
					sklon da to vjerujem. Ali starost je starost. Šezdeset godina... to je već
					visoka brojka nad poprečnom dobom ljudskoga života. Bolest me je oslabila, ja
					bih i manji udarac teže podnio... No ukratko: Mogu živjeti još dugo, a mogu se
					iznenada izvaliti. Dok sam živ, tvoj će život teći zadovoljno. Možeš slobodno
					uživati ono što ti je najmilije: knjigu, glazbu i upravljanje tim našim malim
					domaćinstvom. Općiš s društvom s kojim si također po svojoj volji uhvatila
					stalno poznanstvo. Ukratko, tvoj je život jednoličan ali razborit, zadovoljuje,
					da rečemo, pamet i srce, i zato je ugodan. Govorimo sad, kako rekoh, bez
					sentimentalnosti o tom kakav će tvoj život biti u slučaju...</p>
				<p>- Na što si ti, oče, počeo misliti! - prekinula ga je Regina.</p>
				<p>Otac je htio prosvjedovati, a ona je odmah dometnula:</p>
				<p>- Dakle neka ti bude po volji, neću da govorim o čuvstvu... ali, zašto me sad
					najednom gledaš nekuda slabu, nemoćnu, kako li? Zar nijesi opazio na meni... ja
					sam stalno držala vazda da jesi... da sam ja kadra s malom mukom potpuno
					svladati ove male zapreke života?</p>
				<p>- Polako, Regino, polako - upadne otac. - Ti ponajprije znaš da iza mene ne
					ostaje nikakvoga imutka.</p>
				<p>- Znam, oče - odvratila je sigurnim glasom.</p>
				<p>- A svladavati male, kako ih zoveš, zapreke života, sama...</p>
				<p>- Zar nemamo ugledna roda? Prijatelji na sve strane koji bi me, kad bi već do
					toga došlo, objeručke primili?</p>
				<p>- Vidi se, Regino, ovdje govori samo tvoje srce i tvoje neiskustvo.</p>
				<p>- Ali, oče! - prosvjedovala je Regina.</p>
				<p>- Iluzija, Regino, iluzija - trpko se smiješio Puhovec svojim žutim, nabuhlim
					licem, a onda je nastavio življe: - Regino, naši prijatelji, naši znanci
					izumiru, nestaje ih jer su stari kao što sam i ja ostario. Mnogi bi te od njih
					srdačno prigrlio, ali umiru...</p>
				<p>- A njihova djeca? - upita Regina.</p>
				<p>- To već nijesu oni naši prijatelji ni rođaci s kojima nas je vezao vez čvrst kao
					da smo jedna obitelj. Njihova djeca... to je mlađa generacija s drugim mislima,
					s drugim idejama i s drugim, ako hoćeš, nazorima. Stare veze popuštaju i
					zamjenjuju se novima. Djeca nijesu nikada što su bili oci. A drugačije ne može
					ni da bude. Tomu novomu naraštaju ti bi mogla doći kao mila i ugodna
					prijateljica ili rođakinja u posjete, ali samo u posjete. Pravu srdačnost kojom
					tko koga prigrljuje kao svoga, oni su već podijelili s drugima. Oni bi te svi
					primili, ali ne bi mogli da te u svem razumiju... ni oni tebe, ni ti njih s onim
					sve opraštajućim i sve zaboravljajućim razumijevanjem koje vlada među članovima
					jedne obitelji. Tvoje mnijenje njima nepovoljno ma o čem bilo bi dosta da te
					osjete kao tuđicu. Možda ne bi nikada toga jedan drugomu ni prišapnuli, ali svi
					bi živjeli u uvjerenju da ti je nužna njihova milost. Ti bi, Regino, to
					osjetila. Tankoćutne duše, kao što je tvoja, ne mogu dugo podnositi tuđu
					milost.</p>
				<p>- Možda prestrogo sudiš, ah ti poznaš ljude bolje od mene. Recimo da je tako kako
					si razložio. A zar nema u mene dovoljno znanja, vještine i okretnosti da
					vlastitim radom...</p>
				<p>- Što da radiš? - prekinuo je s prizvukom ironije otac.</p>
				<p>- Mogu se baviti uzgajanjem i poučavanjem djece.</p>
				<p>- Ah to! Ah to! - bolno je kliknuo Puhovec. - Onda bih te radije vidio trpljenim
					gostom u kojega od naših rođaka. I njima bi nešto vrijedila u kući, ali
					guvernanta... guvernanta! - kliknuo je dva puta nabravši usta na izražaj gorkoga
					čuvstva.</p>
				<p>I stao je da joj iznosi sve teškoće privatne učiteljice, sve hire majkî, sve
					njihovo skrovito i javno izraženo nezadovoljstvo poradi neuspjeha, što dolazi od
					zla koje pedagozi izušćuju riječima da roditelji i rođaci ruše u isti mah što
					oni sagrade.</p>
				<p>- Sjećaš li se, Regino, guvernante u kući tvoje tetke Malvine? Muž joj je bio
					»illustrissimus«, ona naobražena i ugledna gospođa, pa kako su sudili o toj
					siromašnoj djevojci što si je hvalila ti kao i svi drugi znanci kuće? »Dobra je,
					strpljiva je s djecom, stroga je«, govorila bi tvoja tetka onim načinom i glasom
					koji je unaprijed prosvjedovao proti svakomu protivnomu mnijenju, »ali
					bezobzirna.«</p>
				<p>- Sjećam se - dometnu smijući se Regina. - Prigovarali su da se guvernanta
					svakoga dopodneva i svakoga popodneva zavuče po jedan sat u svoju sobu i ostavi
					djecu na brizi majci.</p>
				<p>- Eto, vidiš, Regino. Ni dva sata joj danomice nijesu htjeli priuštiti da ih
					žrtvuje sebi. Nije li to kao da su kupili u kuću roba? A ta pritajena zlovolja
					stalno se provlačila u svem držanju tvoje tetke prema guvernanti... A koliko sam
					puta imao prilike u nje i u drugim uglednim kućama da požalim takovu djevojku
					kad bi joj dali osjetiti u društvu da nije po časti i položaju ravna drugim
					gostima. To vrijeđa, Regino, i boli.</p>
				<p>- I to je, oče, istina - prihvati Regina. - Ali ti si doista danas tako
					raspoložen... najednom te čujem gdje govoriš kako te nijesam naviknula slušati.
					Zato, dopusti da ti reknem, tvoj će sud pored sve svoje neoborive logike biti
					odviše subjektivan.</p>
				<p>- Ima li, Regino, objektivnoga suda? Čist objektivitet pretpostavlja sveznanje, a
					sveznajući je samo bog. - Uostalom, mi smo ostavili glavnu temu i pošli na drugu
					stazu. Vratimo se. Evo o čem se radi. Dorčić mi je priznao da te ljubi, s
					bojažljivim upitom skromnoga ljubavnika: »Što ja držim kao otac, može li on
					gojiti nadu?« što sam znao da mu odgovorim? »Ona je«, rekoh mu, »slobodna, u
					njezin izbor ne bih se htio nipošto pačati. Vi ste svojom dobom i položajem
					dorasli za ženidbu pa kažite njoj svoju nakanu.« Što sam mu drugo imao reći? Sad
					budi pripravna na njegovu izjavu, a i na jasan odgovor. S ovim razgovorom htio
					sam da ti pomognem doći do odlučnoga suda. Prosudi... uvaži sve činjenice...
					zamisli se u položaj da si njegova žena, a onda da si samoj sebi ostavljena
					djevojka. Dobro razmisli... a onda odaberi.</p>
				<p>- Njegova žena... - s nekom je veselošću opetovala za ocem te riječi. - U tu se
					ulogu ne bih mogla uživjeti.</p>
				<p>- Zar ti je mrzak?</p>
				<p>- Nije. Ima dapače časova kad mi je vrlo ugodna njegova blizina. Ali...</p>
				<p>- Ali?</p>
				<p>Slegla je tri puta ramenima i smiješila se pri tom nestašno poput djeteta.</p>
				<p>- Doista te ne razumijem, Regino.</p>
				<p>- Ne možeš me, oče, razumjeti jer niti ja sama sebe u ovoj stvari ne razumijem.
					Dugo je već tome što sam osjetila da je povod s kojega Dorčić posjećuje našu
					kuću dublji od prijateljstva. Dašto da nijesam mogla a da i često o tom ne
					mislim: Što bih ja u slučaju kad bi on to otvoreno izjavio? Pa pored sve
					simpatije ja nijesam nikada mogla prema njemu osjetiti onoga intimnijega čuvstva
					koje bi me ponukalo da mu se odazovem.</p>
				<p>- Inače se to zove ljubav - upao je otac.</p>
				<p>- Recimo.</p>
				<p>- Dakako, ljubav - opetovao je otac. - Kad jednom minu one vruće godine, teže se
					rasplamti to čuvstvo.</p>
				<p>- Ne shvaćaš me, oče - prihvati Regina. - Ne mogu ja da mislim na ljubav
					18-godišnje djevojčice. Ja sebi pomišljam ženu sretnu samo uz onakova muža uz
					kojega osjeća da je natkriljuje...</p>
				<p>- Razumijem, razumijem - prekinuo ju je nestrpljivo otac. - Ali to ti kažem: Ti
					Dorčića krivo sudiš. Mnogo mu nedostaje, ali ništa takovo što se u malo vremena
					ne bi dalo nadoknaditi. Srce je u njega plemenito, a to vrijedi, vjeruj mi,
					zlata to vrijedi! Ti ga nijesi vidjela sa mnom na putovanju... ali jedan njegov
					ovaki plemeniti čin koji bi ti iz blizine osjetila, u kojem bi ti se očitovalo
					kako se herojski žrtvuje da ti budeš sretna, jedan takav njegov čin rasplamsao
					bi u tvojoj duši skroz drugačija čuvstva... A on je doista takav da bi bio
					spreman na svaku žrtvu. Ja sam ga proniknuo.</p>
				<p>Zašutjeli su. Svatko se zavezao u svoje misli - razgovor o Dorčiću očito je u
					oboma ostavio tračak zlovolje.</p>
				<p>Iza duge stanke uzeo je Puhovec Reginu za ruku i rekao nježnim glasom koji je
					odavao da su se za vrijeme šutnje odigravali u njegovoj duši i nekoji dirljivi
					prizori.</p>
				<p>- Ja bih te želio vidjeti zaštićenu uz dobra čovjeka. Ali nemoj krivo tumačiti
					moje riječi o Dorčiću. Ti si slobodna, tebi se može pustiti da sudiš po svom
					razboru i srcu. Upozorio sam te samo na što imaš da budeš pripravna.
					Razmisli...</p>
				<p>Prošlo je od toga 15 dana a da se u razgovoru između Regine i oca nije niti
					jednom spomenuo Dorčić. On je dolazio češće i razgovarao s Reginom o stvarima
					skroz indiferentnima prema onome što je povjerio Puhovcu.</p>
				<p>Tek je Regina opažala da otac opetmnogo trpi. On se nije tužio, činilo se nekako
					kao da ne želi raspršiti onu nadu što ju je donio Regini i nosio u sebi iza
					povratka iz Beča. Gdjekada bi joj se učinilo da mu snaga naglo malakše, a
					osobito da mu se licem stao pomalo povlačiti onaj izražaj u teških bolesnika u
					kojem su izražene patnje, beznađe, neka nepomirljivost, skrajnja apatija i
					žučljivo razmišljanje o bezrazložnosti koja je povod tim patnjama. A svaki put
					kad bi kriomice promatrajući oca otkrivala na njegovom jadolikom licu taj teški
					izražaj, pomislila bi na Dorčića: - Nije li otac u svojoj nagloj staračkoj
					malaksalosti stalno držao da ću pružiti Dorčiću ruku? - njegov je razgovor iza
					povratka iz Beča bio očevidno zamišljen s namjerom da je na to skloni! Sad ne
					govori više o tome, ali tko pozna njegovu narav, shvatit će da on ne može više o
					tom govoriti. Drži u sebi i pomišlja: - Ni to mi nije pošlo za rukom. - Jednom
					se samo nedavno on, koji je vazda svojim svijetlim umom gledao mirno i s
					razumijevanjem svoj i tuđi život, kao zaboravio i uzdahnuo ove riječi: - Ima
					ljudi, pa im sve uspijeva kao da su im uzde sudbine u vlastitim rukama...</p>
				<p>- Ovo cilja na me - pomislila je Regina. Požalila ga je, a nije ga shvaćala! Zar
					se njegovo poimanje života moglo ovako najednom obrnuti?</p>
				<p>Jednoga joj je jutra rekao Duić kad je donio neke spise kući:</p>
				<p>- Bome nije mario gospodin otac ići u Beč. Kako mu i drago, prije Beča bio je on
					zdraviji. U ovo malo vremena načinilo mu se lice kao u mrtvaca...</p>
				<p>Brecnula se i pomislila da drugi opažaju bolje promjenu na ocu nego ona koja mu
					je preblizu.</p>
				<p>Istoga dana, kad ih je podvečer posjetio Tito, upitala ga je:</p>
				<p>- Opažate li vi na ocu da mu bolest ide nagore? Eto - kazala mu je što joj je
					jutros rekao Duić.</p>
				<p>Tito se rasrdio:</p>
				<p>- Molim vas, gospođice, vi uvažujete što govori pijani Duić! Kako bi on mogao što
					da opazi kad nije bio trijezan već nekoliko godina? Otac je još uvijek slab, ali
					nije vidjeti ni jednoga simptoma po kojem bi se dalo suditi da bolest kreće
					nagore. Pijani Duić! Ta profesor je rekao: »Jak vam neće bili više nikada, ali
					živjeti ovakav kakav je sada može i sto godina.«</p>
				<p>Smirila se - i osjetila prvi put da bi joj zaista bilo teško uskratiti ili
					privolu tomu čovjeku kad bi joj se izjavio. Kako da mu se izgovori? Ta on se već
					ponašao kao da spada u obitelj, nipošto drzovito, nego s nekom naivnom
					srdačnošću. - Tko zna možda do toga neće ni doći - pomislila je s nekom nadom
					koja kao da joj je jedina mogla vratiti potpunu slobodu i odmotati one
					nevidljive, čvrste niti što su nekim tajanstvenim putem vezivale njezinu sudbinu
					uz Dorčića...</p>
				<p>- Duiću - rekao je Tito Vasi iste večeri dok su još obadvojica bili trijezni - vi
					treba da opet upozorite gospođicu Reginu loše zdravlje Puhovčevo. Tko zna, kad
					je ozbiljno upozorite na pogibelj, možda je još na vrijeme da spasi prije smrti
					i barem štogod od imutka, jer njemu očevidno nema duga života. Liječnici u Beču
					ili su se prevarili ili su nam hotimice zatajili pravo stanje.</p>
				<p>- Nije to nipošto ugodan posao - kušao se oteti Duić. - Morate, Vaso. Da se vaše
					riječi ne kosnu odviše sirotice, ja ću joj opet dokazivati da nije onako kako vi
					govorite. I oborit ću se tobože na vas. Nužno je, velim vam, da ovako podijelimo
					uloge.</p>
				<p>- Pa kad vi hoćete - slegnuo je Duić pokorno ramenima.</p>
				<p>- Što se gospodin Dorčić na me oborio - tužio se drugi dan Duić Regini - da sam
					ja vas uvrijedio i ražalostio što sam govorio o bolesti oca. Kao da ja to sâm
					govorim! Tako govori cijelo naše mjesto, a bome vidite i vi, gospođice, da mu
					nije dobro.</p>
				<p>Nekoliko dana zatim dočekala je Regina oca s riječima:</p>
				<p>- Dakle, oče, riješeno...</p>
				<p>- Riješeno?</p>
				<p>- S Dorčićem. Izjavio se, a ja sam mu se obećala.</p>
				<p>- Obećala! - veselo je kao jeka opetovao za njom otac. - Ja držim, Regino, da si
					uradila razborito - primijetio je odmah živo a lice mu je bilo veselo. - Dobar
					je to čovjek; ovako će te paziti, vidiš li - govoraše pruživ ruku - kao čašu na
					dlanu.</p>
				<p>Odmah istoga dana kao u malom obiteljskom vijeću rješavalo je sve troje -
					Puhovec, Regina i Tito - pitanje o Titovoj budućnosti. Puhovec je ostao pri tom
					da prijeđe k državnom odvjetništvu kod maloga sudišta u P*, a otuda će s
					vremenom lako skočiti u Zagreb. Sadanji državni odvjetnik u P* službuje već 42
					godine i moljaka badava dopust prije polaska u mir - nemaju koga da mu kao
					zamjenika pošalju. Za pol godine najdulje bit će Tito imenovan definitivno, a
					tad će se vjenčati.</p>
				<p>Sutradan bio je Puhovec cijelo vrijeme zabavljen pisanjem listova da kroz uplivne
					prijatelje i rođake isposluje sve onako kako su u svom vijećanju zaključili.
					Izgledao je doista od ovoga dana kao preporođen. Čisto s djetinjastim veseljem i
					brbljavošću govorio je Regini o tom kako će bili sretna uz Tita, svoja,
					slobodna, a ipak zaštićena čvrstom rukom muškarca koji je izvana grub ali u sebi
					finog osjećaja.</p>
				<p>- On - govorio je o Titu s uvjerenjem - ne mari gubiti vrijeme u praznim zabavama
					po gostionicama, nego, kako sâm kaže, čita svake večeri do ponoći. S njim će ti
					dakle ugodno prolaziti večeri, a ti ćeš ga u lektiri voditi, ti to umiješ... A
					njemu, koliko sam se osvjedočio, baš to treba. Vođa, jer se sam ne snalazi. A
					kada dođe prvo dijete - nastavio je zanosnije kao da gleda viziju u budućnosti -
					ti ćeš uživati raskošnu sreću majke, a po djetetu zavoljet ćeš njegovoga oca
					onom mirnom, tihom i trajnom ljubavi koja usrećuje. A čim pođem u mir, doći ću i
					ja k vama - završio je s ganućem.</p>
				<p>Mjesec dana iza toga bio je Tito dodijeljen državnomu odvjetništvu u P*, tri
					mjeseca zatim imenovan zamjenikom državnoga odvjetnika, a iza druga tri mjeseca
					državnim odvjetnikom.</p>
				<p>Odmah iza toga slijedilo je vjenčanje.</p>
				<p>Mjesec dana pred vjenčanjem upozorila je Regina Tita da bi trebalo k svečanosti -
					koja će se doduše skroz skromno obaviti - pozvati i njegove roditelje.</p>
				<p>Tito je na to odgovorio neka toga ne radi. - Moj je otac - pisao joj je - doduše
					samo zakupnik ribolova, ali imućan čovjek i okretan u društvu jer je član mjesne
					čitaonice; zanima se da sazna iz novina što se zbiva u svijetu i tako dalje. Ali
					otmjeno i tuđe društvo, s kojim bi se prvi put sastao, smelo bi ga. A pogotovo
					moja majka našla bi se u velikoj neprilici. Ona je, sirota, tiha, dobra i
					ponizna ženica; najvoli svoj mir. A mi ćemo njih već posjetiti. To im piši, a
					što se pira tiče, reci da bismo ih s otvorenim srcem pozvali, ali da izim
					najnužnijega neće biti nikakove svečanosti ni gozbe.</p>
				<p>Regini je nešto upalo u oči: Tito je prije prikazivao svoga oca kao priprostoga
					nepismenoga ribara koji je iz svih sila nastojao da njega, jedinca sina, digne
					iz svoga teškoga zanata u gospodski svijet. A sad ga zove »zakupnikom«... i
					pripovijeda dapače o tom da čita novine...</p>
				<p>- Ja ne znam prilike - slegla je ramenima i napisala Titovim roditeljima pismo
					onako kako ju je on uputio.</p>
				<p>*</p>
				<p>Na dan vjenčanja sjedili su iza večere kod stola Andrija i Lucija. Već je bila
					deseta ura, a pred Andrijom je bilo još pol prve boce vina. Šutjeli su.</p>
				<p>- Ti, Andrija, večeras sporo piješ - opazila je Lucija.</p>
				<p>- Ne ide mi... A i ti si, mama, zamišljena...</p>
				<p>Pogledali su se, a Lucija je briznula plakati. Andrija nije plakao, ali trpka bol
					stisnula je njegovo lice grčevitim crtama.</p>
				<p>- Mi smo to drugačije čekali - rekao je tiho Luciji.</p>
				<p>- Je li moguće da on nas zaboravlja...? - pitala je Lucija tražeći nijemo očima
					odgovor u Andrije...</p>
			</div>
			<div type="chapter">
				<head>X</head>
				<p>Dva mjeseca iza vjenčanja - bilo je zimi - sjedili su iza večere Regina i Tito u
					blagovaonici. Bila je prostrana, vrlo ukusno uređena soba s modernom kredencom,
					s velikim stolom od orahova drva, s udobnim stolcima i s ostalim novim
					namještajem: Puhovcu je pošlo za rukom da od glavnoga vjerovnika dobije na
					zaduženu kuću još jednom poveću svotu kojom je htio da dade Regini doličnu
					opremu. Sa stropa visila je velika brončana svjetiljka obilno rasvjetljujući
					ispod zasjene stol gdje je s knjigom u ruci sjedio nedavno vjenčani par.</p>
				<p>Pošto je nekoliko puta Tito s nekom opreznošću pogledao Reginu, nije dulje mogao
					da održi - zatvorio je knjigu, postavio je na stol i pošao do kredence po
					butilju vina.</p>
				<p>Regina ga je pogledala strogim okom:</p>
				<p>- Zar nećeš više čitati?</p>
				<p>- Neću - odgovorio je Tito zijevnuvši. - Dosadno mi je!</p>
				<p>- Goetheov Faust dosadan! Uostalom, shvaćam... - reče svrativši zlovoljno oči na
					svoju knjigu.</p>
				<p>- Ne marim ja za takovo štivo - nestrpljivo je primijetio Tito natačući u čašu
					vino.</p>
				<p>- Ti ne mariš ni za kakvo štivo; mariš za vino... - dodala je mrko i ošinuvši
					prezirnim pogledom Tita.</p>
				<p>- Čitao sam dosta dok sam polagao ispite - rekao je Tito. Njegova nestrpljivost
					kao da je prelazila u zlovolju.</p>
				<p>- Dosta? No da...</p>
				<p>- Po tvoju trebalo bi da se naobrazujem čitanjem pjesama? Kako si naivna!</p>
				<p>- Takva riječ iznenađuje... i vrijeđa... Ti uopće ne čitaš ništa.</p>
				<p>- Hajde, molim te... opet deremo istu kozu! - odbio ju je očito dosađujući se tim
					razgovorom.</p>
				<p>- Piješ samo.</p>
				<p>- Pijem, pak što? Ne kartam, ne ide u društva, pa mi i tu čašu vina predbacuješ
					što je užijem iza dnevnoga rada. Ako pijem, svoje pijem.</p>
				<p>- Fuj, kakvim se niskim razlozima braniš! Ja bih voljela da kartaš, da provodiš
					svaki dan, pa makar i noći u društvu; društvo bi te ugladilo...</p>
				<p>- Regino! Ne vrijeđaj!</p>
				<p>- Ah! - dometnula je prezirno i nastojala badava da nađe u knjizi gdje se
					prekinula u čitanju. Najednom je digla glavu:</p>
				<p>- Jedno imam pravo da tražim od tebe kao žena: Ne približuj se k meni pijan. Neću
					i ne mogu da provedem s tobom pijanim noć u jednoj sobi. Ponizuješ me...</p>
				<p>Zašutjela je porumenjevši.</p>
				<p>- Ja nijesam nikada pijan. To zabranjujem, Regino.</p>
				<p>Ustala je i otišla žurnim korakom bez riječi iz sobe. Malo zatim čuo je kako je
					zaključala vrata na njihovoj spavaćoj sobi.</p>
				<p>Nije bilo prvi put što su se ovako skobili. Sraz je bio neizbježiv. U intimnom
					svakidašnjem životu muža i žene stalo je odmah izbijati na vidjelo, koliko u
					važnijim časovima života toliko u stotinu sitnica, da se skobila visokom
					kulturom oplemenjena ljudska duša s nekulturom čovjeka koji je po baštini iza
					predaka i prilikama uzgoja ostao pored svih svojih navika u niskoj sferi
					priprostosti što bi gdjekada prelazila u surovost.</p>
				<p>Njegovu odvratnost od knjige nije isprva shvaćala. Prvih se dana iza vjenčanja
					pokoravao ropski svakoj njezinoj želji i sjedio večerima s njome s knjigom u
					ruci kod stola. Motrila bi ga ispod oka i nije mogla a da ne opazi kako su ti
					časovi za nj muka. - Kako da to shvati? Kako je on oduševljeno pred njom znao
					govoriti o književnosti i književnicima, a sad toga ne spominje, kao što ni
					glumac ne govori svoju ulogu iza svršene predstave. Zar se mogao tako naglo
					promijeniti? - pitala se, a odgovor je bio vazda isti: - Nije. - Da se osvjedoči
					u svom sudu, silom je htjela da započne s Titom razgovor bilo o kojem poznatom
					svjetskom literarnom djelu. On je s istom lukavošću kao prije nastojao da se
					ugne takovu razgovoru, ali ona sad nije popuštala. Bilo joj je očito kako se
					muči pred njom da okolišanjem izbjegne tomu neke vrste ispitu, dok nije morala
					kliknuti:</p>
				<p>- Ta ti, čovječe, nijesi ni toga čitao!</p>
				<p>- No, pa ako i nijesam - koprcao bi se i glupo izvlačio Tito - pak sam evo ostao
					živ.</p>
				<p>A bila je i Regini sada doista sporedna stvar da li je on to čitao ili nije,
					naprama misli koja ju je uzela stalno progoniti: da se on, kao što u tome, tako
					i u svem drugom, znao lukavo pretvarati, hiniti drugoga čovjeka nego što je u
					sebi, i da je time umio predobiti čak i sklonost njezinoga oca... Oca! Ovo joj
					se činilo ipak nevjerojatno. Onaj genijalni, pun mudrosti čovjek da se dao
					zavesti od jednoga Dorčića! Ili zar je razmahom bolesti toliko malaksao i njegov
					duh?</p>
				<p>Prvih osam dana braka prijalo joj je njegovo milovanje i ljubavno laskanje.
					Osjećala je kako je zanesen njezinom ljepotom, kako s ushitom i čuvstvom
					izgovara riječi: - Ti si moja sreća... moj ponos... moj...</p>
				<p>Osme večeri pošao je sâm do kredence po drugu bocu vina ispričavajući se
					neobičnom žeđom, a otada nije ni jednu večer pošao posve trijezan u krevet.
					Isprva je osjećala tek neku neugodnost od toga što nije shvaćala da inteligentan
					čovjek omagli svake večeri svoju pamet vinom.</p>
				<p>- Kako ti sad najednom toliko piješ! - rekla mu je jedne večeri ne tajeći svoju
					zlovolju.</p>
				<p>- Sad! - kliknuo je Tito s nekom vrstom ponosa. - Ja ti pijem ovako od svoga
					djetinjstva, to je navika i, kako vidiš, prija mi zdravlju.</p>
				<p>Gledala ga je iznenađena kao da ga ne shvaća.</p>
				<p>- A kako si govorio prije kad bi te otac nudio čašom vina, da ti ne piješ...</p>
				<p>- No da, no da... - koprcao se. - Tvoj otac ne smije piti, a da je zdrav, pio bi
					i on.</p>
				<p>- Nikada ga nijesam vidjela napita, ni kad je bio najzdraviji. Razveselio bi se u
					društvu, a inače je vino bilo za nj sporedna stvar.</p>
				<p>- Nijesu sve naravi jednake - zaključio je Tito razgovor koji mu je bio
					nepoćudan.</p>
				<p>S pićem je bilo u savezu njegovo do brutalnosti surovo utažavanje niskih pohota.
					Ponašao se kao da i ne sluti da ima u žene finih i nježnih osjećaja u koje se ne
					smije lakoumno dirnuti. Nije štedio njezin stid. Ponizivao ju je, a to
					ponizivanje bilo je tako iznenadno, tako brutalno, da ga u prvi mah nije
					shvaćala. Kad je prvi put osjetila zapah vina iza njegovih usana kojima ju je
					strastveno iscjelivao, bilo joj je u tom trenu najednom sve jasno - i muž joj je
					od toga časa postajao odvratan do nesnošljivosti. Tražila je povod da izbjegne
					noćivanju s njime u jednoj sobi. Ali kad mu se tim zagrozila i grožnju prvi put
					izvela, odmah je uviđala bezobzirnu njegovu svijest o muževljem pravu. Rekao joj
					je uvrijeđen time što ga je odbila:</p>
				<p>- Da čemu si mi žena? Sad već nijesi gospođica...</p>
				<p>Odmah je pomislila na to da ga ostavi i potraži zakloništa bilo gdje. Ali otac!
					Što bi pretrpio od toga taj stari, siromašni patnik koji se toliko veselio tome
					braku i koji je neprestano u svojim pismima spominjao svoje veselje i kako će za
					dvije godine navršiti godine službovanja i provoditi onda uza njih posljednje
					mirne dane svoga života.</p>
				<p>Kad je večeras došla u spavaću sobu, zaključala je za sobom vrata i bila uvjerena
					da se je ove večeri riješila zauvijek odvratnoga milovanja pijanoga muža. Sjela
					je na svoj krevet, a sto nesređenih misli križalo se njezinom glavom. A kroz sve
					misli provlačio se stalno upit poput nerazrješive zagonetke: Kako je mogla
					privoljeti da bude ženom tome čovjeku? Činilo joj se sada da ga je skroz
					poznala, da su joj često i često bile kao na dlanu jasne njegove laži, njegova
					prostota, njegovo pretvaranje i njegova lukavost... I opet se vraćala na oca:
					Njega, kako je njega varao! U ovo malo vremena bračnoga zajedničkoga života
					ispuljio se pred njom sav Dorčić u svojoj rođenoj naravi, a ta je bila
					skroz-naskroz drugačija nego što se nastojao prikazati njoj i ocu. Sjećala se
					kako su njegovi razgovori bili vazda prazni, ali on je po nekoj neobičnoj
					vještini umio ispuniti razgovor zvukom mjesto sadržajem. A sad kad je iza dva
					mjeseca intimnošću muža s njome govorio, njegov razgovor ili je bio pun
					samohvale ili je iz događaja u uredu dokazivao neznanje, nespretnost,
					podmitljivost i lijenost sudaca. Opojen vinom, govorio je o tom s nekim žarom,
					dapače s nekom gorčinom. Isprva je slušala to s nekim zanimanjem, ali kad se
					svake večeri opetovao isti razgovor, osjećala je dosadu, dok nije najposlije s
					punim uvjerenjem, slušajući ga, rekla u sebi:</p>
				<p>- Laže... i ovo laže...</p>
				<p>Hinio je čak i zaljubljenost, jer u njega eto nema ni te sposobnosti da ljubi
					dušom. A ipak je pred njom govorio o ljubavi zanesenošću idealnoga čovjeka koji
					vidi u ljubavi golemu slast i sreću dviju duša spojenih slobodnim, najsvetijim
					vezom idealnog altruizma. On je tako govorio i o ljubavi, a pokazao se
					brutalan... ispuljivao se i u tom kao što i u svem drugom prosti lažac, prostak.
					I sad istom, kad ga je ovakova stala otkrivati, pucalo joj je još jedno pred
					očima. Otimah prvih dana braka rekao je on nekoliko puta milujući je:</p>
				<p>- Svoju sreću imam da zahvalim tebi, Puhovčev zet će naprijed, a stotine će
					zavidno gledati moju karijeru...</p>
				<p>Sad je shvatila taj njegov nepromišljeni poklik - i s nekim zluradim
					zadovoljstvom osjetila da otkriva novu ružnu stranu u karakteru čovjeka kojemu
					je bila ženom.</p>
				<p>Razmišljanje o tom nije moglo da ne udari o čuvstvenu siranu njezinoga života. Na
					dušu joj se gomilala teška bol prevarene žene. A bol je bila to teža što je
					kanda slutila onu katastrofu koja se pokazala neizbježivom. Što sad? Jedan je
					bio odgovor: - Trpjeti... radi oca. Podnositi muževu blizinu kod stola i
					onemogućiti mu drugo sve što bi je sjećalo da joj je muž. A pred svijetom igrati
					ulogu kakvu je on igrao pred vjenčanjem: lagati...</p>
				<p>Prošlo je osam dana bez promjene u kući. Tito se prikazivao uvrijeđenim, govorio
					je što je bilo nužno da reče, nije pokušao jednom riječju da joj se približi.
					Prve večeri, kad mu je uskratila pristup k sebi, ljuto se uvrijedio u svom
					muževljem pravu i podstrekavao u sebi poćut uvrede bijesom razdražena čovjeka
					kojemu je vino upalilo krv.</p>
				<p>- No čekaj ti, paunice - govorio je pošavši spavati u sobu za goste. - Hirovita
					si ti, dakako, treba tebe ukrotiti odmah... Umjet ću ja to.</p>
				<p>Nije pokušavao da joj se približi; svladavao se i čekao stalno da će ona biti
					prva koja će se pokoriti: - Slomit ću ja njoj taj neki gospodski ponos... -
					govorio je iz uvjerenja jer je i u njegovoj rodnoj kući bio otac neograničen
					gospodar pored kojega je mati imala jedva svoju vlastitu volju. A tako je bilo i
					u djeda i u pradjeda, i bog zna dokle je to dosezalo do vremena kad žena nije
					bila smatrana čovjekom.</p>
				<p>Regina nije uveče dolazila k stolu. Bila je zadovoljnija otkako je prekinula s
					mužem intimniji saobraćaj. Ovako će biti najbolje, sudila je misleći poglavito
					na oca koji neće ni slutiti kako se brzo iza vjenčanja provalio jaz između nje i
					Dorčića.</p>
				<p>Desetak dana iza toga jedne večeri oko jedanaeste ure pokucao je Tito na vrata
					spavaće sobe i molio ulaz poradi neke važne vijesti. Otvorila mu je vrata i
					sjela, ne pogledavši ga, k stolčiću gdje je ležala pored zasjenjene svjetiljke
					otvorena knjiga.</p>
				<p>A on joj se približio sa slatkim smiješkom na zažarenom licu i spustio pred nju
					na koljena.</p>
				<p>- Regino... Reginice... - sklopio je ruke.</p>
				<p>- Što to znači? - upitala ga je strogim glasom.</p>
				<p>- Dosta je te igre... Ti si moja žena... ljubim te... željan sam tvoga milovanja,
					tvoje ljepote... Ljubim te... uh, kako te ljubim, Reginice...</p>
				<p>Iz njega je udaralo vino; nekoje glasove nije mogao izgovarati, bio je pripit,
					ali govorio je s čuvstvom raznježen u svojoj pohoti njezinom ženskom ljepotom.
					Osjetila je to, sjetila se proživljenih noći, i sva odvratnost njezine duše
					digla se šumno protiv čovjeka koji ju je klečeći molio za ljubav.</p>
				<p>- Otiđite - rekla mu je pogledavši ga prezirno. - Zar ste po to došli i u takovu
					stanju?</p>
				<p>- Ti misliš opet da sam pijan, Reginice...</p>
				<p>- Otiđite! Ostavite me!</p>
				<p>- Muž sam ti, ljubim te, Reginice.</p>
				<p>Časak je šutjela, a on joj je s laskavim smijehom metnuo ruku na koljena. Ustala
					je naglo i stupila natrag.</p>
				<p>- Ne podnosim vašega dodira.</p>
				<p>- Ne podnosiš... ne podnosiš... Tako ne valja, Regino, ne valja... To ne vodi k
					dobrom... Muž sam ti, a ti ne podnosiš moga dodira. Kako to? Ja ne shvaćam, ne
					shvaćam... Predomisli se... ja te evo molim, oprosti...</p>
				<p>- Čemu ta igra? - rekla mu je s izrazom ogorčenja. - Pijani ste, eto... Grustite
					mi se kad ovako kao ubog vrag molite u mene milost, a ne osjećate kako vas to
					ponizuje u tom stanju... Vino, samo vino! U vas nema ponosa...</p>
				<p>- Vino?... Tako dakle: vino? I grustim ti se i što si još rekla? - govorio je
					ustajući. - Kako ste osjetljivi, gospođice, kako ste osjetljivi! Čaše vina, to
					ne podnosiš, a da je tvoj otac pio vino, bio bi bolje prošao nego što je cijele
					noći kartao...</p>
				<p>On se usuđuje govoriti ovako o njezinom ocu i donekle ga zapostavljati samome
					sebi! Kolike li drzovitosti! Kolike prostote!</p>
				<p>- Ja vam zabranjujem da ovako s nepoštovanjem govorite o mojem ocu! - Glas joj je
					bio suh; nosio je u sebi svu uvredu njezine duše.</p>
				<p>- A zašto baš meni?</p>
				<p>- Jer nijeste dostojni... To što ste, nijeste po svojoj vrijednosti nego po mojem
					ocu.</p>
				<p>Osjetila je svu snagu elementarne mržnje što se pomalo i trajno nabrala u
					njezinoj duši. Činio joj se da je među inteligentnim muškarcima osamljen svojom
					surovom prostotom, svojom brutalnošću kojom je njezino fino ženstvo vukao u
					blato bestidnosti propalih žena, svojim pijanstvom, svojom nenaobrazbom, svojim
					lažima, hinjenjem i podlom lukavošću. Nije podnosila njegove blizine.</p>
				<p>- Regino - progovorio je opet mekim, ljubavnim glasom Tito.</p>
				<p>- Ne nagovarajte me tako! Nemate prava na to!</p>
				<p>- »Vi«... dakle »vi«! A muž sam ti.</p>
				<p>- Nijeste više moj muž. Onoliko ste mi muž a ja vaša žena, koliko su to na
					pozornici glumci i glumice koji igraju ulogu muža i žene.</p>
				<p>- Ta-a-ko? A smijem li tome moliti razjašnjenje? - upitao je porugljivo.</p>
				<p>- Razjašnjenje? Mogu vam ga dati u jednoj riječi koja kaže sve: Mrzim vas.</p>
				<p>Brecnuo se, a onda mu je licem preletio gorak posmijeh čovjeka koji se bespomoćno
					našao u teškoj situaciji.</p>
				<p>- Mr-zi-te me? Svoja ste... Ali i ta bi riječ trebala svoga razjašnjenja.</p>
				<p>Regina se nasmijala trpkim smijehom u kojem je ječala bol i prezir. - To me
					sjeća... no što! - mahnula je rukom s izrazom gorčine na licu.</p>
				<p>- Govorite... Zašto si se prekinula? Reci čega te sjeća moj upit?</p>
				<p>- Nekoga prosjaka kad hoćete da znate... Odviše vas mrzim a da bih se pred vama
					ponizila do kakvoga razjašnjivanja. Ali kazat ću vam to da vidite što držim do
					vas... Došao mi u kuhinju prosjak. Dala sam mu milostinju, ali on nije odlazio,
					htio je da se kod štednjaka ogrije, a smrdio je, smrdio živ kao kakva lešina.
					Njegovo lice ni ruke nijesu oćutjele vodu bogzna otkada, a što njegovo tijelo!
					Smrdjelo je na njem neoprano rublje, smrdjelo kukavno odijelo, sve je smrdjelo
					do nesnošljivosti. Dala sam mu i drugi put milostinju i molila ga da otiđe, i
					kazala sam mu i razlog zašto ga to molim: »Smrdite«, rekla sam mu, »umijte se,
					operite rublje, ovako vas ne može u svojoj blizini podnositi uredniji čovjek.« A
					on se našao uvrijeđen. »Smrdim! Kakvi su to gospodski nosovi? Kakva je to
					kršćanska ljubav? Da smrdim, i sam bih sebi smrdio...« Razumijete li, on nije
					sam sebi smrdio; tako se uživio u svoje blato... To vam je traženo razjašnjenje,
					a mene, molim vas, ostavite na miru.</p>
				<p>- Aha! Razumijem... razumijem - govorio je u neprilici Tito, a Reginine riječi
					širile su se poput oštrica zadjevenih u dušu. - Razumijem, gospođice
					aristokratkinjo; vaša plemenita krv ne podnosi vonj vina, ne podnosi iskrenoga
					zagrljaja zdrava čovjeka, sina majčice prirode; ne podnosi još koješta što je
					bog dao... No da... Ali kartati cijele noći, prokartati imutak svoj, svoje žene
					i djeteta, prisiliti ugledom suca vjerovnika da dade i na prezaduženu kuću novac
					jer se napokon našao kćeri muž... eto, to vaša gospodska ćud podnosi.</p>
				<p>- Van! - kriknula je pokazavši mu rukom vrata.</p>
				<p>- Što-o?</p>
				<p>- Van, prostače!</p>
				<p>- Još jednom reci, pa -</p>
				<p>- Što?</p>
				<p>- Pljusnut ću te!</p>
				<p>Koraknula je odlučno prema njemu i, dignuvši pruženu ruku prema vratima, kriknula
					kao da joj se lome prsi:</p>
				<p>- Van, prostače!</p>
				<p>Tito ju je pogledao bijesnim pogledom i stisnuo šaku, a onda se okrenuo od nje i
					pošao prema vratima sobe govoreći muklim glasom:</p>
				<p>- No, čekaj... osjetit ćeš ti koga si zvala prostakom...</p>
				<p>Kad je izašao iz sobe, klonula je Regina na stolac, pokrila rukom lice, a u duši
					joj je vrela sva bol i ljutav teško uvrijeđene, ponižene i prevarene žene.</p>
				<p>- Ova se ne da tako lako svinuti... ludoriju sam počinio... prenaglio sam se... -
					razmišljao je drugi dan sâm sobom Tito sjećajući se neugodnoga prizora s
					Reginom. Ali razlog njezine odvratnosti prema sebi nije shvatao. Držao je
					njezino ponašanje kapricom pokvarenoga gospodskoga djeteta, dočim je svoju
					bestijalnost smatrao opravdanom i dozvoljenom nasladom zdrava čovjeka koji se
					nije otuđio prirodi. Nije shvaćao da je to nakažena priroda u vlasti surova
					čovjeka otrovana alkoholom, nego je sudio o Regini da bi joj se zagrustilo i
					mlijeko kad bi vidjela da ga muzu iz kravljeg vimena. Jedino je to dobro shvaćao
					da bi takova žena ubrzo potratila u svom životu složno s njime ono što je on
					zdravom prirodom zvao kad bi u nje bio slabiji intelekt i uža naobrazba. Ovako
					ju je osjećao jaku i badava se upinjao da nađe način kako će se s njom izmiriti.
					Njezin ponos nije mu dao blizu, a nije mu ni otprije tajila svoga prezira kad bi
					se u sličnim prilikama ponizio pred njom u ulogu »ubogoga vraga«.</p>
				<p>Regina se držala u kući kao da nema Tita. A ipak nije nitko mogao da dođe načisto
					kakav je to život toga mladoga para. Osjećalo se da ne vlada među njima najbolji
					sklad, ali što je zapravo među njima, na to izim pukoga nagađanja nijesu mogle
					doći sve izvjedljive gospođe koje su svoje posjete i predmet govora kod Regine
					udešavale vještinom po kojoj je morala o tom, pa bilo u kojoj formi, progovoriti
					sama Regina. Nije se ugibala tim razgovorima, odgovarala je na svako pitanje, a
					ipak se iz njezinih riječi nije dalo razabrati ništa. Mirna, ozbiljna, razborita
					u svakom sudu, dizala se pred njima do neke visine koja im je bila nepristupna.
					- Pa ipak nije među njom i mužem kako bi moralo biti - zaključivale su i trpjele
					dobrovoljno od nezadovoljene izvjedljivosti.</p>
				<p>Regina nije štedjela tim ponašanjem ni sebe ni Tita - nego oca. Činilo joj se
					nepravedno da i on trpi, kad je već ona stradala i bila osuđena da trpi. Da nije
					bilo oca, ona bi se opravdanim traženjem bračne rastave raskrstila s mužem. A
					ovako se bojala samo toga da Tito ne posegne za tim sredstvom. Drugačije barem
					nije mogla razumjeti isprva njegovu grožnju. Što bi joj drugo mogao on i
					učiniti? Međutim vrijeme je teklo, nije se pokazivalo znaka da Dorčić misli na
					rastavu, dapače, kad bi se našao kod kuće za čijih posjeta, on bi s ljupkim
					tonom, govoreći o njoj, izgovarao riječi: - Moja Regina... - Poslije je našla na
					stolu otvoreno pismo što ga je Dorčić doista naumice tu ostavio da ga ona
					pročita. Bilo je pisano vještom rukom, ali očevidno doslovni diktat Titova oca.
					Pozivao je Reginu i Tita da dođu proslaviti pir u Titovu roditeljsku kuću.</p>
				<p>»Spremio sam vina od nekoliko godina; nema ga boljega u pivnici preuzvišenoga.
					Dođite da se razveselimo, da mi se stara kuća još jednom prije smrti potrese od
					pisme i tanca! Tvoja je Regina fina gospođa, ali dopast će se doista i njoj kad
					vidi kakvi su naši ljudi i običaji kad se sastanemo kod veselja i vina.«</p>
				<p>Prije vjenčanja je s nekom ugodnom izvjedljivošću očekivala kad će po dogovoru s
					Titom posjetiti njegove roditelje. Nadala se vidjeti neku osobito zanimljivu
					idilu; priprostoga čovjeka ribara sa isto takovom ženom, nepismene,
					neobrazovane, ali dobre, radine i razborite ljude koji su se plemenito žrtvovali
					za svoje dijete da mu namaknu u životu uglednije mjesto nego što su ga sami
					zapremali. Poslije se slika promijenila; promijenio ju je Tito pripovijedajući
					najednom da je njegov otac »zakupnik ribolova«, da je pismen, da je član
					čitaonice, gradski zastupnik itd. Isprva nije dolazila na to da on lažju podiže
					svoje podrijetlo. Tek je znala da je ne čeka tamo ona zanimljiva idila u
					priprostoj ribarskoj obitelji punoj skromnosti i dobrote. Sad je pomišljala
					Titova oca u polugospodskoj ulozi čovjeka poduzetnika koji živi prišteđenim
					malim kapitalom o tuđoj muci i bude uslijed toga sebičan i nepravedan i
					nemilosrdan prema onima koji za nj rade, kao što su svi poduzetnici.</p>
				<p>Kad je pročitala pismo pisano u ime Titova oca, turnula ga je s odvratnošću od
					sebe:</p>
				<p>- Vino... opet samo vino...</p>
				<p>Početkom proljeća dobije Regina jedne večeri brzojavnu vijest da je ocu jako
					pozlilo. Kad se drugi dan spremala u kola, stigne drugi brzojav da je pred zoru
					preminuo.</p>
				<p>Treći dan iza ukopa stigne Titu od Regine pismo:</p>
				<p>» ... Ja se dakle neću više tamo vratiti. Ne ćutim se obveza na da vam dadem
					razjašnjenje; to sam već ionako učinila usmeno. Prevarili ste me, mene i
					pokojnoga oca, ovivši se lažima, te vam je izlazilo pred nas posve drugo lice
					nego što ste u sebi. Poslije vjenčanja ubrzo se očitovala vaša surovost i
					prostota; odan vinu, vi ste osobito u časovima omamljenosti pokazivali sebe
					kakav jeste. A sve što ste pokazivali, bilo je odvratno i fizično i moralno,
					odvratno i ogavno.</p>
				<p>Eto, kad vam ovako otvoreno kažem kako sudim o vama i kako vas osjećam, držim da
					nećete pokušati da me sklonite na povratak. Bilo bi to suvišno, a učinili biste
					se smiješnim. Ne pitajte dakle za me, nemate na to ni prava, jer ja vas ne
					smatram svojim mužem. Imam na vas samo jednu molbu: da ne pravite neprilike
					ljudima koji dođu po ono što je u kući moje.«</p>
				<p>Ni riječi više izim potpisa: - Regina pl. Puhovec.</p>
				<p>Buljio je u pismo i smiješio se nad njim gorkim smiješkom:</p>
				<p>- Gospodsko dijete... »Pl. Puhovec«! A zove se Dorčić! Eto, jasno je, do kakve je
					zaslijepljenosti dovelo njezino gospodsko ludilo...</p>
				<p>Sve dok nijesu došli neki ljudi da odvezu pokućstvo i druge njezine stvari iz
					kuće, tajio je Tito što mu je učinila žena. A kad se više nije dalo tajiti,
					doduše njega direktno nije nitko o tom pitao, ali ćutio je, kako se kaže, u
					zraku što se o tom sudi u malom mjestu gdje je takav rijetki događaj pobudio
					senzaciju i bio zahvalnim predmetom neiscrpljivu nagađanju i naklapanju u svakom
					društvu.</p>
				<p>Kad je doveo ovamo Reginu i upoznao se s nekim odličnijim obiteljima, nijesu
					mogli da se naslave dosta njezine ljepote, razboritosti i ugodnosti njezinoga
					društva. I to je osjećao, dapače mu je stari, šezdesetogodišnji sudac pohvalio
					jednom Reginu pred društvom dižući je u nebesa. Tu slavu prolezao je Tito i na
					sebe; ona kao da je svjedočila njegov ukus, naobrazbu i dar da izabere i dobije
					takovu ženu. Oholio se time, kao što je uživao utvarajući sebi da ga iz svih tih
					hvala riječima i očima prati nenavist i poradi žene i poradi njezinih rodbinskih
					sveza po kojima će se stalno popinjati dalje i dalje ostavljajući daleko iza
					sebe one koji ne umiju da napipaju pravu žilicu života...</p>
				<p>A sad je morao poćutjeti da je ta slava, kojom su ga dizali, slava Reginina,
					sjajno svjetlo, u kojem je pred njome sjao, odsjev sa sjaja Reginine pojave,
					zavist, kojom su pratili njegovu sreću, posljedica braka iz plemenite i širom
					domovine slavljene obitelji Puhovec! Ostavila ga je, i smjesta je zamukla slava,
					utrnulo svjetlo i slegla se zavist. Nijesu mu dašto o tom ni govorili, dapače su
					uporno šutjeli o događaju, a to je baš bio dokaz da ga drže krivim, odbačenim i
					lišenim one moći po uglednom i velemožnom rodu što ju je oholo iznosio pred
					višim i nižim činovnicima. Već je kolala po gradu dosjetka - a bilo je istina -
					kako Dorčić odgovori kad ga tko upita: - Odakle ste?</p>
				<p>- Iz staroslavnoga grada na Jadranskome moru - glasio bi odgovor - a oženio sam
					se kćerju županijskog suca pl. Puhovca.</p>
				<p>Cijelo društvo u P* uzimalo je u zaštitu Reginu; tek nekoje gospođe pokušale su
					uzeti Tita u zaštitu kombinirajući na svaki način da se nađu razlozi po kojima
					bi trebalo da se osudi Regina. Muškarci - većinom dakako činovnici - bili su
					odlučno na strani Regininoj i nijesu tajili svoga zadovoljstva što je naglo pala
					Dorčićeva »zastava« i oholost na moć po rodbinskim vezama proti kojoj je bilo
					opasno naglas prosvjedovati.</p>
				<p>Večeri što bi ih probavljao sam u polupraznim, samo najnužnijim pokućstvom
					snabdjevenim sobama, bile su nesnošljive. Kao da živi u pustoši. Jedino je bilo
					to vino što bi ga oživljavalo nadama i uvjerenjem da će se Regina vratiti.
					Njegovi koraci odjekivali bi po pustim, prostranim sobama, a to ga je plašilo.
					Želio je drugo, želio Reginu, njezinu ljepotu, njezino ženstvo i gdjekada ju je,
					omamljen jako vinom, glasno dozivao u rasplamćaju ljubavne strasti.</p>
				<p>Nijedne večeri nije mogao da izmoli svoju molitvu; pao bi u krevet kao snop i
					spavao pri svijeći jakim snom, kako spava čovjek kojemu je alkohol potpuno ubio
					živce. Svagdanje redovno razdraživanje alkoholom, grižnja u duši - sve je to
					pomalo, a trajno, rušilo njegovo živčevlje, i on je najednom stao uviđati da
					postaje skroz nekim drugim čovjekom: Nekada vučjega teka, nije sad mario ni za
					kakvo jelo. Ruke su mu drhtale, jutrom bi se ustao s teškim pritiskom na tjemenu
					i sa vrlo neugodnim osjećajem u želucu, duševno slomljen i trom. Noći su bile i
					gore. Spavao bi od nekoga nerazložnoga straha pri gorućoj svijeći i probudio se
					opet istom što je jedan ili dva sata prospavao. Tad bi se ćutio bodar i bistar i
					takvoga bi vrlo često zatekao u krevetu dan. Ali poslije toga opet bi došla na
					tijelo umornost, usnuo bi, ali kad bi se drugi put probudio, ćutio se malaksalim
					i iscrpenih sila. Opazio je da to neugodno stanje najbrže popravi rakija; njome
					se »liječio« jutrom, a da se otme beskonačno dugim besnenim noćima i teškomu
					duševnomu stanju - stao je uštrcavati morfij što mu je vraćalo divni osjećaj
					sklada u svem rasklimanom organizmu.</p>
				<p>Uto stigne u P* glas da će državni nadodvjetnik u Zagrebu u mir; na njegovo
					mjesto da dolazi dosadašnji državni odvjetnik, a njegovo mjesto ostaje prazno.
					Koga će zapasti? - pitalo se s opravdanom izvjedljivošću u činovničkim krugovima
					kojih su se ta umirovljenja i imenovanja izbližega ticala.</p>
				<p>Tito je pomislio na sebe: Ta to je bio onaj namišljeni skok u njegovoj osnovi -
					skok u Zagreb. Ali je u toj osnovi glavnu ulogu igrala Puhovčeva kći Regina...
					Regina je intimno prijateljevala s tolikim visokim porodicama moćne gospode u
					Zagrebu... Da, Regina! A on je evo bez nje i osjeća se kao odsječenih ruku. Sva
					krasno zamišljena osnova imala je vrijednosti samo po Regini. Sad je istom sa
					zdvojnim očajem vapio za njom i bio pripravan da se ponizi pred njom tlo pravoga
					roba, samo neka se vrati, neka mu slobodno uskrati sve drugo, a priušti samo
					svoje ugledno ime.</p>
				<p>Raspitivao se za njezin boravak i napokon doznao da se nastanila kod neke stare
					tetke svoje pokojne majke. Ta je gospođa bila udovica iza obrstara i stanovala
					sa dvoje služinčadi u svojoj vili kraj Graca. Pisao je Regini dva preporučena
					pisma ispitavši se prije pomno u čem joj se zamjerio. Priznavao je svoje
					grijehe, kajao se i obećavao da će biti drugačiji.</p>
				<p>Regina nije odgovorila - a tad je pošao sam u Gradac. Najavio se dva puta, ali ga
					nije htjela primiti. Treći put joj poslao kartu da će se ustrijeliti pred ulazom
					u vilu ako ga ne pusti preda se, ali sluga mu je vratio zatvorenu kartu s
					lakoničnom izjavom:</p>
				<p>- Milostiva neće da primi.</p>
				<p>Vratio se u P* i bio osvjedočen da cijelo mjesto znade gdje je bio i s kakvim je
					sramotnim neuspjehom nagovarao ženu da se vrati. Međutim je osjećao kako mu,
					polagano doduše ali stalno, pada duševna i tjelesna snaga. Užasne su bile
					besnene noći kad je pokušavao da pođe trijezan u krevet. Svaki čas javljali su
					se iz tihih soba neki glasovi od kojih bi se stresao; strašno izmrcvarene slike
					nekih nepoznatih ljudi dolazile su mu pred zatvorene oči, a kad bi - bog zna
					kako je na to došao prvi put - pomislio da je negdje u njegovim sobama mrtvac,
					poćutio bi odmah intenzivni miris voštanih svijeća i neugodan vonj mrtvaca koji
					se počeo rastvarati. Morao je uštrcavati morfij da se umiri, ali već slijedeće
					večeri pio je vina. Ono bi mu vratilo fizičnu snagu, razvedrilo tmurno stanje
					duše i davalo mu srčanosti i nade.</p>
				<p>Upravo je bilo u posljednjem najnapetijem stadiju pitanje o imenovanju državnoga
					odvjetnika u Zagrebu, kad se dogodilo nešto što je njegovo oslabjelo živčevlje
					potreslo u korijenu.</p>
			</div>
			<div type="chapter">
				<head>XI</head>
				<p>Jednoga jutra u kasnoj jeseni dovela su dva oružnika u dvor sudbene zgrade u P*
					sapeta čovjeka. Bio je odjeven u samoj rubači i gaćama od domaćega platna, s
					kožnatim pojasom, s istrošenim pustenim šeširom na glavi, bos, s debelom, napola
					osušenom naslagom blata preko gležanja. Osjetljivo hladna magla pokrivala je
					okoliš. Sapet čovjek stiskao je ramena i premještao se svaki čas s noge na nogu.
					Moglo mu je biti 45 godina. Bio je sitna, koštunjava tijela, mršava lica bez
					jakih kostiju, plavoga, ovelikoga brka i malenih tamnih očiju. U očima, kao što
					i u njegovom mršavom licu i u njegovim kretnjama, bila je izražena neka
					neizvjesnost, tupo pitanje prema sebi i prema nepoznatomu okolišu: - Što to sve
					znači? - S tim pitanjem u očima, a očevidno nerado, gledao je pred sobom lanac
					kojim su mu bile sputane ruke. Čitava njegova pojava u siromašnom odijelu što je
					samo kao za nuždu pokrivalo golotinju tijela, s blatnim bosim nogama i sa
					čupercima dugačkih vlasi što su mu postrance preko sljepočica padali po licu, s
					izražajem nedostatnoga shvaćanja položaja u kojem se našao, i s onim tupim
					upitom u očima - odavala je zapuštena, primitivna čovjeka koji umije nešto da
					kaže o zločinstvu kao grijehu, ali na ovom svijetu smatra ga zlom samo zato što
					zločinca progone oblasti.</p>
				<p>Taj se seljak zvao Jovan Dulapić, a bio je ovamo doveden radi sumnje da je umorio
					i orobio u šumici tik do sela seljaka Iliju Surčića.</p>
				<p>Pred dva dana vraćali su se Jovan i Ilija sa sajma u G. gdje je Ilija prodao par
					volova za 120 forinta. Zajedno su išli sve do krčme nekog Trivuna Vujića. Krčma
					Trivuna Vujića leži na glavnoj cesti, a od nje do Jovanova i Ilijina sela ima
					još cestom sat i pol hoda. Ako se obiđe cesta, dade se taj put skratiti za pol
					sata. Staza ulazi, kao što i glavna cesta, blizu sela u šumicu. Ali kako je
					ilovačasto tlo kud ide staza mnogo niže, ima po njem za kišovita vremena dosta
					mlakâ, a preko raskvašene ilovače ide se vrlo teško - to je za takvoga mokroga
					vremena volio svatko ići duljom državnom cestom.</p>
				<p>Kad su Jovan i Ilija došli do Trivunove krčme, navratili su se u nju, pojeli
					komadić kruha i ispili bocu vina. Krčma je bila prenapunjena seljačkim svijetom.
					Tu se križala glavna cesta na tri strane, pa je malo koji seljak, vraćajući se
					sa sajma, propustio da se ne navrati u Trivunovu krčmu. Kad su u krčmu ušli
					Jovan i Ilija, bila su po kazivanju krčmarevu ravno četiri sata po podne. Jovan
					je htio silom da još piju, ali na to se nije dao Ilija. On je dakako s nekom
					brigom čekao da stigne što prije kući jer je nosio uza se novce, dočim je Jovan
					imao u torbi tek nekoliko forinti što ih je utržio za prodane kokoši, jaja,
					maslac i sir. - Jedno je vrijeme nagovarao Ilija Jovana da pođu zajedno,
					obećavao mu dapače da će platiti bocu vina kad stignu u selo. Jovan se nije dao.
					Zvao je za se još pol boce vina i zapjevao. A Ilija je pošao sâm dalje.</p>
				<p>Za četvrt sata ispio je Jovan vino i zvao krčmara da mu plati. Kad ga je krčmar
					upitao ne bi li još pol boce, rekao mu je Jovan uzdahnuvši:</p>
				<p>- Bih, da nije izračunala žena koliko novaca moram kući donijeti.</p>
				<p>Tad je u pola pet sati otišao i on, i to ne glavnom cestom. Izuo je opanke,
					objesio ih preko ramena i okrenuo stazom.</p>
				<p>Kad su vidjeli Jovana gdje prolazi selom, bilo je nešto preko šest sati. On je
					dakle trebao oko sat i pol za put koji su seljaci redovno za jedan sat
					obavljali.</p>
				<p>Kad je ušao u kuću, već se s maglom spustio na zemlju debeli mrak. Pri svjetlu
					opazila je žena da je Jovanu lijevo sprijeda i po strani rubače nekoliko što
					većih što manjih mrlja od svježe krvi. Jovan je pokazao palac lijeve ruke na
					kojem da je, režući turicu duhana, prorezao jagodicu na palcu. Krv se nije dala
					obustaviti, pa je nekoliko puta i nehotice otro krvavi prst o rubaču.</p>
				<p>Tad je stao ženi polagati račun o prodanim stvarima, ali jedva što bijahu
					započeli taj posao, doletio je netko iz susjedstva javiti i njima vijest da su
					Iliju Surčića našli umorena i orobijena u šumici nedaleko od sela.</p>
				<p>Kad je Jovan pripovijedao ženi kako se sa Ilijom vraćao sa sajma i kako se s
					njime rastao, rekla je žena:</p>
				<p>- Vraže, još bi po toj krvi na tvojoj rubači mogao tko pomisliti da si ga ti
					ubio.</p>
				<p>A Jovan joj je odvratio:</p>
				<p>- Idi, beno! Kako bih ja čovjeka ubio? Kako smo se rastali kod Trivuna, već ja
					Ilije nijesam vidio. Mislio sam da je odavna kod kuće, jer sam ja stazom mislio
					brže, a onamo na mjestima nijesam mogao nogom iz blata.</p>
				<p>- Imao bi ti svejedno neprilike - rekla mu je na to žena. - Bilo bi najbolje da
					ti svučeš rubaču, pa da tu krv operem.</p>
				<p>Jovan nije htio. Ali kad je jedan sat iza toga išao spavati, prisilila ga je žena
					da presvuče rubaču.</p>
				<p>A tek što je umočila rubaču s krvavim mrljama u vodu, eto na vrata dva oružnika.
					Prvi koji je stupio u kuću, čuo je kako je rekla Jovanu žena.</p>
				<p>- Eto, Jovane, što sam ti ja rekla... a ti me nijesi htio poslušati.</p>
				<p>Oružnici su dakako odmah uzeli rubaču, ispitivali točno o svim sitnicama posebice
					Jovana a posebice ženu. Njihova kratka istraga pored krvave rubače i onoga
					prigovora Jovanove žene činilo se da je vrlo uspjela: Žena je Jovanova rekla da
					je Jovan porezao prst režući turicu duhana za lulu, a Jovan da mu se to dogodilo
					kad je htio da si u grmu ureže batinu.</p>
				<p>Sapeli Jovana i odveli ga u općinski zatvor mada se Jovan grozio kako će oni to
					okajati što navaljuju toliku sramotu na pravedna čovjeka, na ime njegovo i
					njegove obitelji - i makar da je Jovanova žena prosvjedovala uvjeravajući
					oružnike da Jovan bez njezinoga znanja ne smije ispušiti ni lulu duhana a jedva
					da bi se on usudio ubiti čovjeka.</p>
				<p>Za preslušavanja kod suda pokazivao je Jovan hladan mir, gdjekada se činio dapače
					drzovit kao da želi prkositi Istražnomu sucu. Nijesu bili načistu ne čini li on
					to promišljeno s nakanom da prikaže sebe daleko i od sumnje da bi mogao počiniti
					zločin radi kojega je bio optužen - ili je doista nekom ludom igrom okolnosti
					koje su ga teretile, došao na optuženičku klupu. Kad bi ga opomenuli da ne
					shvaća ovako na laku ruku stvar koja bi ga mogla stajati glave, odvraćao je
					vazda isto:</p>
				<p>- E, lako da bi vi pravedna čovjeka i objesili da nije i nad vama pravice! Da
					zašto je car u Beču?</p>
				<p>Tito Dorčić imao je kao državni odvjetnik prvi put pred sobom slučaj gdje se
					radilo o osudi na smrt. Proučavajući spise o istrazi, nikako nije mogao stvoriti
					sigurna suda o tom je li Jovan kriv ili nije. Ima li dići protiv okrivljenika
					optužnicu ili odustati od progona? Listao je marljivo stare parnice da nađe
					naličan slučaj pak da po optužnici državnog odvjetnika iz takve parnice stvori
					sud i sastavi i obrazloži optužnicu. Posve jednaki slučaj nije našao, ali
					pobilježio je iz tih starih optužnica misli i fraze za koje je držao da će ih
					moći zgodno upotrijebiti u svojoj optužnici ako se odluči za optužbu.</p>
				<p>Nekoliko se dana kolebao na što da se odluči. Kad bi pomislio o Jovanu: ubio je -
					vjerovao je da je Jovan Iliju doista ubio. A isto je tako držao da Jovan nije
					mogao ubiti Iliju kad bi pomislio: nije ga ubio... Tako se mijenjalo njegovo
					mnijenje o Jovanovoj krivnji. Stalnoga čvrstoga uvjerenja ni o krivnji ni o
					nekrivnji njegovoj nije mogao steći.</p>
				<p>Pitanje: Što bi bilo da Jovan bude nedužan suđen i smaknut, pa da poslije kojim
					slučajem iziđe na svjetlo njegova nevinost? - to pitanje ostavljalo bi ga
					gdjekada skroz hladna. On bi mislio: - Objesio ga je postojeći kazneni zakon a
					ne ja. Ili zar se, na primjer, liječnika kosne slučaj ako nakon neispravne
					dijagnoze zareže operaterskim nožem u zdravo mjesto i neizlječivo ozlijedi
					bolesniku koji zdrav nutarnji organ? Radio je po svom znanstvenom uvjerenju, a
					slučaj je bio takav gdje ga je znanost dovela na krivi sud. - A drugi put na
					istu misao ne bi se njegov um pozivao na znanost koja ga je zavela, nego bi se
					mišlju i čuvstvom primitivno uzgojena čovjeka, koji je s religijom usisao strah
					od sablasnih bića i njihovoga progona, podao sav misterioznosti što je u sebi
					krije pojam smrti, i osjećao kako bi ga progonio Jovanov duh u snu i na javi i
					oteo mu zauvijek mir...</p>
				<p>Pored tih opreka u njegovoj je duši ipak trajno dizalo svoj glas nešto što je
					odlučno zahtijevalo da predloži Jovana na smrtnu kaznu.</p>
				<p>Pošto ga je ostavila Regina, osjećao se Tito poniženim i izbačenim iz onih
					uglednih krugova u kojima je ona bila slavljena umnicom, nasljednicom talenta
					svoga oca i damom finih osjećaja najplemenitije ljudske rase. Nije mu bila tajna
					da je javnost uzimala nju u zaštitu i odobravala njezin korak a njega
					osuđivala.</p>
				<p>Trebalo je da se izvuče iz toga poniženja i da se pokaže jakim. Bio mu je u ruci
					život i smrt čovjeka, i jedno i drugo mogao je s jednakim uvjerenjem predložiti
					sucima. Jedno je bio uvjeren: Ako Dulapića ne predloži na smrtnu kaznu, da će se
					smatrati kao da to nije učinio iz straha... iz slaboće... Ako bude Jovan po tom
					prijedlogu vješan, u javnost će naglo prodrijeti glas o njegovoj energiji i
					strogosti; njegovo će se ime spominjati sa strahom, a kad ljudi uvjereni o
					njegovoj moći poćute pred njim strah, onda će opet porasti pred njihovim očima,
					zaboravit će da ga je jednom ponizila žena i - neka samo jedan natukne da Regina
					nije bila njega vrijedna - fama će početi složno da osuđuje nju... A utvrdit će
					se pri tom o njem glas, što mu ga je pribavio pokojni tast, da je izvrstan
					kriminalist. Jer ljudi drže učenim, sposobnim, svojim i jakim onoga tko je
					bezobziran... Drže jakim i nesavladivim njegovo neprijateljstvo i samu njegovu
					nenaklonost opasnom. A strah je izvrsna zamjena za štovanje...</p>
				<p>Napokon je bilo još nešto što ga je opajalo bešćutnošću u pomisli da bez čvrsta
					uvjerenja o krivnji optuženoga Jovana Dulapića podigne optužnicu. I ta
					bešćutnost dolazila je od taštine i sebeljublja malenoga čovjeka, koji se ćutio
					nedoraslim za mjesto na koje ga je postavio slučaj. Čisto rastući pred samim
					sobom, mislio je na to kako će - čim bude Jovan obješen - pisati roditeljima:
					»Nedavno sam imao neugodan slučaj da predložim jednoga čovjeka na vješala. Bilo
					mi je teško, ali pomoći mu nisam mogao jer je umorio i orobio svoga druga s
					kojim se vraćao sa sajma. Danas je taj seljak, imenom Jovan Dulapić, bio
					obješen, a meni neugodna slika obješenoga neprestano lebdi pred očima akoprem ga
					nijesam ja osudio na vješala nego zakon kojemu služim... Kako će odjeknuti ta
					kratka vijest u krugu ribara kojima će je otac pripovijedati... kako među
					susjedama kojima će je pripovijedati mati puna straha i uzrujanosti... Kakav će
					pojam imati i otac i mati o njegovoj vlasti i ugledu kad budu tajanstveno i puni
					strahopočitanja prema svome sinu jedno drugomu govorili: - Vidiš, naš Tito sudi
					već na život i smrt. - A kako će se ta vijest razmjeri malenim gradom i podići
					njegovo ime i obaviti njegovu osobu mističnim sjajem od kojega dolazi udivljenje
					i strah... Omamljen tim mislima nije mogao da se u takvim časovima postavi
					naprama okrivljenomu Jovanu Dulapiću na ono stanovište što ga znanost obilježuje
					izrazom »objektivno«.</p>
				<p>Napokon se pridružilo i još nešto što je mutilo Titovu mirnu rasudljivost. To je
					bilo smjelo, gdjekada gotovo prkosno ponašanje Jovanovo za vrijeme istrage.
					Njegova lakonična primjedba na svaku opomenu sudaca: - Lako ćemo mi za to! -
					njegovo pozivanje na neku višu pravicu izvan djelokruga ovoga suda, njegova
					grožnja da će mu oni čijom je krivnjom ovamo kao optuženik došao morati skupo
					platiti pretrpljenu uvredu i sramotu i izgubljeno vrijeme - sve je to djelovalo
					podražljivo na Tita. On bi u toj smjelosti Jovanovoj osjetio omalovažavanje
					suda, neizravno predbačenu pristranost, neku vrstu drzovitog izazova na borbu na
					što može da se odluči samo desperatni krivac koji je u svojoj lukavosti uvjeren
					da je to još jedini način kojim može pokušati da spasi kožu... Ovo mu se učinio
					vrlo važan psihički motiv da obrazloži svoju optužnicu - i Tito se pod utiskom
					svih tih dojmova odluči za progon okrivljenog Dulapića.</p>
				<p>Glavne točke optužnice glasile su ovako:</p>
				<p>1. Jasno je da je okrivljeni Jovan Dulapić zaostao u Trivunovoj krčmi samo da
					odvrati od sebe sumnju da je on mogao ubiti i orobiti Iliju Surčića. Umoreni
					Ilija Surčić obećavao mu je platiti vino kad stignu kući ako pođe s njim, a
					Jovan to odbije. Jovan je očevidno prije stvorio točno osnovu kako će izvesti
					zločin i po svoj prilici nagovorio Iliju da pođu u Trivunovu krčmu, jer Ilija se
					po izjavi svjedoka bojao da ga ne ulovi mrak prije nego što stigne kući. Pod
					dojmom toga straha on se sâm svojom voljom ne bi svratio u krčmu, jer kad su
					ušli u nju, bila su četiri sata po podne, a sunce je toga dana zapadalo u 5½
					sati.</p>
				<p>2. Jovan je Dulapić trebao čitavih 25 časaka više da od Trivunove krčme
					poprijekim putem stigne kući. Istina da se tim putem ide nešto teže kad je mokro
					tlo, ali mnogi svjedoci tvrde da se mogu obići neke mlake i da se tada put
					otegne najviše za 10-15 časaka. Preostalih 15 časaka dosta je da se umori i
					orobi čovjek u ovakvom slučaju gdje mu se opet pridruži suputnik u kojega polaže
					potpuno povjerenje.</p>
				<p>3. Krvave mrlje na rubači optuženoga mogu se uzeti kao izravni dokaz njegove
					krivnje ako se uvaže ovi momenti: To je prigovor Jovanove žene kad su iznenada
					stupili oružnici u kuću: »Jovane, jesam li ti rekla«... itd. To je žurba
					Jovanove žene da još iste večeri opere krvavu rubaču u čem ju je zapriječio
					dolazak oružnika. To je protuslovlje Jovana i njegove žene u tom kako je porezao
					jagodicu na palcu lijeve ruke. Žena je rekla da mu se to dogodilo kad je rezao
					turicu za lulu duhana, a Jovan kad je htio urezati palicu. Istina da je Jovan
					tečajem istrage promijenio svoj iskaz rekavši da je ženi kazao istinu, a
					oružnicima se bojao govoriti o duhanu jer da je taj duhan sadio sâm na skrivenom
					mjestu. Sud se na licu mjesta doduše uvjerio da je Jovan doista imao na
					osamljenom i skrivenom mjestu zasađene dvije gredice duhana. Ali on je to kazao
					kad mu je već - štono riječ - došla voda do nosa. On se na taj iskaz odlučio
					osjećajući na sebi teret protuslovlja svoga i ženinoga iskaza.</p>
				<p>4. Iskazi svjedokâ da Jovan živi u strahu od svoje žene, da ga ona drži - štono
					riječ - pod papučom, ne oslabljuju ni najmanje dokaze o njegovoj krivnji. Jer
					dokazano je podjedno da je Jovan krao u svom i u susjednim selima živad, meso,
					žito i druge takve stvari a da je to bilo sa znanjem njegove žene, da mu je
					dapače žena davala upute kako će krađu izvesti. Nije li ona bila s njime
					sporazumna i u izvedbi zločina koji je samo Jovana doveo na optuženičku klupu?
					Ne daje li to slutiti njezina prva riječ kad je vidjela da u kuću ulaze
					oružnici: »Jovane, jesam li ti rekla...?«</p>
				<p>5. Tvrdi se da su se u blizini mjesta gdje je nađen ubijen i orobljen pok. Ilija
					Surčić, našli utisnuti tragovi nogu dvojice ljudi. Jedna noga da je apsolutno
					veća od okrivljenikove noge, a u drugi trag da širinom pristaje posve
					okrivljenikova noga, ali da je kraća nego utisnuti trag. Zapisnik očevida odmah
					primjećuje da su tragovi tako neznatni poradi tla pokrivena travom i lišćem, da
					se s potpunom sigurnošću ne dadu točno opredijeliti. Noga okrivljenoga Jovana
					Dulapića razvila se normalno po tipu noge seljakâ koji idu bosi ili obaviju noge
					u vrlo prostranu obuću. Što se u tragu čini da je utisnuta noga morala biti
					dulja, to je samo prividno. Boreći se s umorenim Ilijom, on se upirao jače
					nogama u tlo i sagibao naprijed, uslijed čega je otisak pokazao nogu dulju nego
					što je sama noga. - Što se tiče činjenice da obadva traga pokazuju bose noge,
					dočim je pok. Ilija nađen obuven u opancima, ja to tumačim ovako: Idući cestom
					po razmočenom blatu i pok. je Ilija izuo obuću i išao bosonog. Kad ga je Jovan
					umorio, dosjetio se - lukavosti je tijekom istrage za to dosta pokazao - pa mu
					je mrtvu obuo noge. Mislio je: - Naći će se tragovi dvojice bosih ljudi, dakle
					su ga dvojica ubila, a moja će nedužnost biti izvan sumnje.</p>
				<p>6. Loš odgoj okrivljenoga Jovana Dulapića i mizerne moralne prilike u njegovoj
					obitelji prikazuju se kao ono kužno tlo na kojem može da uspijeva zločin moralno
					duboko stojećega čovjeka. Članovi obitelji u kojoj se Jovan rodio i odrastao,
					kažnjeni su - kao što i on sâm - nebrojeno puta poradi krađe, prijevare, teške
					tjelesne ozljede itd. Dokazano je nadalje da je Jovan poznat u svom selu, kao
					što i u susjednim selima, kao jedan od najopasnijih i najlukavijih kradljivaca.
					Dokazano je da je on te krađe izvodio u sporazumu sa svojom ženom, da ga je ona
					na to nukala, neki pače hoće da znadu da Jovanova žena, bilo pod kojom izlikom,
					obilazi luđe kuće, tom zgodom izvidi kako bi krađa uspjela, pa prema tome daje
					upute mužu koji po noći krađu izvede. Tko je odrastao i stalno živi u takvim
					prilikama, tomu bude krađa zanat, taj ne osjeća moralno zlo u nedozvoljenom
					prisvajanju tuđe imovine, taj se, da dođe do tuđega dobra, ne žaca nikakovih
					sredstava, ni istoga razbojstva ako misli da je u njega dosta okretnosti i
					lukavosti da odvrati od sebe oko pravde. A da se optuženi Jovan Dulapić mogao
					pouzdati u svoju lukavost, pokazalo se tijekom istrage. S proračunanom hladnoćom
					i mirom stajao je pred sucem ne lecnuvši se ni najmanje ni onda kad bi istraga
					protiv njega iznosila činjenice koje su nepobitno dokazivale njegovu krivnju. U
					primitivna, na najnižem stepenu kulture stojećega čovjeka ne možemo nikako
					pomišljati toliko duševne jakosti ni toliko moralnoga uvjerenja o vlastitoj
					nekrivnji. To odaje nepobitno okorjela zločinca koji se mogao u životu svom i
					svojih bližih uvjeriti da je takvo fingiranje kadro dovesti sud u bludnju te se
					to fingiranje tumači skroz obrnutim psihičkim motivima.</p>
				<p>Branitelj koji je Jovana po odredbi suda branio, bio je doduše sav zaokupljen
					parnicom što je već sutradan imala započeti pred istim sudom. Zastupao je
					susjednoga vlastelina čiju je ženu rod kod nekoga nasljedstva prikraćivao za
					20.000 for. Pored svega toga on je pomnjivo proučio optužnicu i pobijao u njoj
					točku po točku:</p>
				<p>1. Navod optužbe da je optuženi Jovan Dulapić pozvao pok. Iliju Surčića u
					Trivunovu krčmu, ne da se ničim dokazati. Naprotiv vrlo je vjerojatan iskaz
					Jovanov da su se, došavši do krčme, sporazumno u nju svratili jer su bili vrlo
					umorni i žedni. Jovan dapače ne taji ni to da je pok. Ilija, u strahu da ga na
					putu do kuće ne zateče mrak, rekao: »Idemo, ali samo na kratak čas«... Što je
					Ilija prije otišao iz krčme, razumljivo je po njegovom strahu da ga ne zateče
					mrak; a da je Jovanu prijalo onako umornu i žednu posjediti još u krčmi i popiti
					čašu vina, mi mu moramo vjerovati. Bio bi on ostao pijući i dalje da ga nije
					bilo strah žene kojoj je morao kod kuće polagati račun o utrženom novcu.</p>
				<p>2. Jedni svjedoci doduše tvrde da se obilaženjem mlakâ na upoprijekom putu odulji
					put od sela samo za 10-15 časaka. Uzmimo da je tako, da je naime Jovan skratio
					put za 15 časaka, tad bi on bio otprilike nadoknadio naprama Iliji upravo
					onoliko vremena koliko ga je izgubio ostavši iza njega još četvrt sata u krčmi.
					Jovana su vidjeli u selu odmah poslije šeste ure, a od mjesta gdje je počinjen
					zločin pa do sela ima sat hoda: Kad je Jovan mogao da umori i orobi čovjeka, a
					da za sada ne nabrajam i drugu zaposlenost iza izvedbe umorstva što mu je
					pripisuje optužba?</p>
				<p>3. Optužnica polaže glavno težište na krvave mrlje na Jovanovoj rubači i ističe
					neke sporedne okolnosti koje toj činjenici podavaju osobitu važnost. - Za
					okrivljenika je neugodna okolnost što mu je žena pošla prati rubaču. Da se
					nijesu krvave mrlje raskvasile u vodi, ja sam siguran da bi se dao točno
					ustanoviti u tim mrljama utisak palca. Pošto to sada nije moguće, pokušat ću da
					suzbijem drugim putem ono što optužba uzima kao nepobitan dokaz krivnje Jovana
					Dulapića. Što naravnije, slavni sude, nego to da će žena, kojoj se muž s
					umorenim čovjekom vraćao sa sajma, kojoj je malo iza njegova dolaska kući
					javljeno da je onaj čovjek umoren, kojoj muž pokaže krvave mrlje na svojoj
					rubači - da će ta žena kliknuti: »Vraže, još bi mogli na te posumnjati!« Da je
					Jovan bio krivac, ne bi se on nimalo otimao tome da mu žena smjesta opere krvave
					mrlje s rubače. Ona to radi sama kao očevidno inteligentnija od svoga muža, kad
					je on pošao na počinak. Radi to, jer zna u kakvu će nepriliku zapasti njezin muž
					ako poradi zločina pade na nj sumnja. A kud naravnije, nego da ona, ugledavši
					doista pred sobom oružnike, ukori nehajnoga i lakoumnoga muža: »Jesam li ti
					rekla...« Da je ona bila imalo uvjerena o Jovanovoj krivnji, taj se poklik na
					dolazak oružnika iz njezinih usta ne bi čuo.</p>
				<p>Što se tiče protuslovlja između iskaza Jovanova i njegove žene o tom kako se
					zarezao u prst, suvišno je da gubim mnogo riječi na obranu svoga klijenta. On je
					naprosto kazao ženi istinu. A što se pred oružnicima utekao laži, dokaz je u
					jednu ruku za nehaj čovjeka koji je skroz svjestan nekrivnje za čin poradi
					kojega su došli oružnici u njegovu kuću, a pomišlja samo na kaznu kojom država
					štiti svoj monopol. Istom ovdje, kad je vidio, kako se optužba izrazuje, da mu
					je voda do nosa, priznaje istinu koja se izvidom sudskoga izaslanstva na lice
					mjesta potvrđuje.</p>
				<p>4. Po iskazu svjedokâ i oružnikâ nemoguće je psihološki shvatiti sumnju optužbe
					da bi Jovan u sporazumu ili sa znanjem svoje žene izveo ovakav zločin. Zapravo
					ova točka ne donosi ništa novo za dokaz Jovanove krivnje jer je iscrpena već u
					prijašnjoj točki optužbe. Zato ne može ni obrana nego da je odbije s jednakim
					razlozima, kao što ju je, nadam se, skroz oborila govoreći o njima u točki 3.
					optužnice. Dopuštam da je žena bila Jovanov sukrivac u krađi peradi, žita i
					drugih takovih stvari: ona kao daleko inteligentnija vlada svojim mužem,
					zapovijeda mu, stvara promišljene osnove za izvedbu krađe i šalje njega s uputom
					da te osnove izvede. Pa da bi se ona, tako lukava i prepredena, toliko
					zaboravila kad bi znala Jovana krivcem, te pred oružnicima glasno mužu
					prigovorila: »Jesam li ti rekla...« Slavni sude, to se ne da pomisliti. Kad bi
					ona imalo sumnjala o krivnji svoga muža - a nije posumnjala zato što ga pozna u
					dno duše i što je uvjerena o nemogućnosti da Jovan ubije čovjeka - ona bi bila
					energično zahtijevala da on odmah presvuče krvavu rubaču, a ne bi čekala na to
					više od jednoga sata dok on nije legao u krevet. Ni ova dakle točka optužbe ne
					podnosi malo oštriji sud osnovan na ćudi i naravi Jovana i njegove žene i na
					njihovom ponašanju iza toga kako su doznali da je Ilija nađen ubijen.</p>
				<p>5. Ova je točka optužbe najklimavija. Izvodi na osnovu ustanovljenih činjenica
					naprosto se protive logičnomu mišljenju i zato su nemogući. Pokojni Ilija nađen
					je obuven, a u blizini mjesta, gdje je ležao umoren, tragovi dvojih bosih nogu.
					Optužba izvodi iz toga da je Ilija bio umoren bosonog, a ubojica da mu je iza
					izvedenja zločina obuo noge domišljajući se da će time zavesti sud u bludnju da
					su zločin izvela dvojica. - Ja sam već s obzirom na vrijeme istaknuo da
					okrivljeni Jovan nije imao kada ubiti i orobiti Iliju. A odakle mu vremena - sve
					kad bi se on toj za nj vrlo prepredenoj misli dosjetio - da mu i obuje noge? Da
					je po pretpostavci u optužbi pok. Ilija bosonog išao, njegove bi noge morale
					biti pune blata sa raskvašene ceste. Traga takovomu blatu na njegovim nogama
					nije bilo. Ili mu je Jovan oprao noge prije nego što ga je pošao obuvati? Kada?
					Sve to da obavi u nekoliko časaka? Mislim da je suvišno trošiti dalje riječi i
					vrijeme da se istakne apsurdnost navoda u ovoj točki optužbe.</p>
				<p>6. Po mom dubokom uvjerenju optužba je i u ovoj svojoj posljednjoj glavnoj točki
					skroz na krivom putu. Istina da Jovan Dulapić potječe iz obitelji kradljivaca;
					istina da je on sâm poznati tat i da je radi krađe nekoliko puta bio kažnjavan,
					ali da bi on umorio čovjeka, za to je Jovan, da tako rečem, odveć velika
					kukavica. Ja bih ga isporedio mački koja će se lukavo i vješto svakamo uvući i
					zavući da ukrade, ali na najmanji sušanj bježi i neće se usuditi na nasilnu
					otimačinu nikada. Jovan je lukav, ah strašiv. On bi pio čašu vina... da se ne
					boji žene. On ne smije bez ženina znanja da ispuši lulu duhana! Takav junak da
					počini grabežno umorstvo, i to na mjestu udaljenom trideset koraka od glavne
					ceste, kuda na sajmeni dan može svaki čas netko da prođe!</p>
				<p>Ono što optužba naziva fingiranjem, drzovitošću okorjela zločinca, u tom ja vidim
					optuženikovu duboku svijest, o nedužnosti u zločinu poradi kojega je optužen.
					Ovako slab karakter, ovako inteligencijom nisko stojeći čovjek da bi u slučaju
					krivnje znao zadržati isti ton, isti način govora i isto držanje onda kad ga
					ispituju sporedne stvari, kao što i onda kad mu istražni sudac hoće silom da
					dokaže krivnju, to je također nemoguće pomisliti. On se čudi kako je ovamo na
					optuženičku klupu i došao, on ne shvaća kako se sud ne može da uvjeri o njegovoj
					nekrivnji, a otuda njegovo smjelo ponašanje, otuda pozivanje na višu pravicu,
					otuda naivno uvjerenje da je u Beču car koji će mu pribaviti zadovoljštinu za
					sve ono što je nedužan pretrpio.</p>
				<p>- Mislim - završio je naglo branitelj - da sam ovako oborio navode optužbe, i
					molim da sud Ivana Dulapića riješi optužbe...</p>
				<p>Dok je branitelj govorio, premetao je Tito Dorčić nervozno olovku među prstima i
					svaki se čas trpko smješkao. Obaranje činjenica što ih je naveo u optužnici,
					činilo mu se gdjekada kao da je napereno protiv njega, njegovoga juridičkoga
					znanja i sposobnosti, dapače pomislio je koji put da branitelj jedva pritajenom
					ironijom i jetkošću ističe njegovu nesposobnost...</p>
				<p>Kad je branitelj svršio, ustao je i isprva s prividnim mirom, a poslije sve žešće
					i strastvenije uzeo u obranu navode optužnice. Sred njegova govora došao je k
					branitelju na prstima sudski sluga i prišapnuo mu da ga vani čeka vlastelin koji
					mu ima odmah u pogledu sutrašnje parnice priopćiti nešto vrlo važno.</p>
				<p>Branitelj se vratio zamišljen u sudsku dvoranu kad je već Tito bio pri koncu
					svoga govora. Sa dvije-tri riječi, nesabran i očevidno odsutan duhom, opetovao
					je ukratko svoj obrambeni govor i tražio za svoga klijenta rješenje od
					optužbe.</p>
				<p>Sud je prihvatio razloge optužnice, proglasio Jovana Dulapića krivim grabežnoga
					umorstva - i Jovan bude obješen.</p>
				<p>Uveče onoga dana kad je Jovan Dulapić bio smaknut, ćutio se Tito vrlo uzrujanim.
					Pred njim je na stolu bila napola ispražnjena boca vina iz očeva vinograda,
					crnilo i listovni papir. Htio je da odmah javi kući kako je danas bio taj seljak
					obješen. A začudo, s tom viješću što ju je imao javiti roditeljima, nijesu se
					sada javljali u njem oni slavni osjećaji što bi prije uznosili njegovu dušu kad
					bi pomislio kako će otac ribarima a mati susjedama pripovijedati taj događaj kao
					dokaz kolika je vlast u njihova Tita! - Bio bi najvolio da može zaboraviti sav
					tok istrage i svoju optužnicu i braniteljevu obranu, a osobito prizor kad je
					Jovan stajao pod vješalima. A upravo ovo vraćalo se uporno u njegovu misao,
					čvrsto prihvaćalo njegove pameti. Neprestano se pomaljala pred njegovim očima
					pojava toga sitnoga, kukavnoga i u svakom pogledu daleko zaostaloga seljaka,
					kako je ispod vješala stajao suha, prepaćena i smrtnim strahom izobličena lica i
					pružao prema njemu i sucima ruke moleći milost i uvjeravajući ih o svojoj
					nedužnosti... I poslije njegove noge u sivom kažnjeničkom odijelu i teškoj obući
					viseći mrtvo nad zemljom... Kamo god je okrenuo oči, svuda taj sitni čovječac
					izmoren smrtnim strahom, s promuklim grlom, s ispruženim rukama... svuda te
					mirno viseće noge nad zemljom...</p>
				<p>Izdaleka u duši i nekuda bojažljivo stala se ponavljati misao: Zašto se odlučio
					da s mukom izvede dokaze o Jovanovoj krivnji? Zašto je onako žestoko udario
					proti navodima obrane koja je ipak rasklimala građu iz koje je bila sastavljena
					njegova optužba? Zašto se branitelj u svojoj duplici onako površno i nehajno
					osvrnuo na njegovu repliku? Zašto su suci mlitavo prihvatili njegovu optužbu,
					zašto nijesu uvažili i obranu?</p>
				<p>Spominjući opetovano ta pitanja u sebi, bio je načistu da bi volio da Jovan nije
					bio osuđen...</p>
				<p>Pio je i srdio se na sebe i na branitelja i na suce... Istom kad je oko
					jedanaeste ure polovicu druge boce ispio, bio je miran.</p>
				<p>- Ja mu nijesam sudio - govorio je hladnim mirom sebi - nego sud... Ubio je
					Iliju, dašto da ga je ubio... A uzmimo da je obješen i prav, pa recimo iskreno
					između ova četiri zida: Što je za život jednoga mizernoga, intelektualno
					zaostaloga a nemoralom zaraženoga čovjeka? Kakove žrtve proždre rat? Tko da
					toliko misli na nekoga seljaka...</p>
				<p>Tad je istom mogao da napiše kući pismo. Zatim je pio i u ugodnom opojnom stanju
					razmišljao o svojoj slavi i jakosti... Kad je pošao spavati, klekao je po svom
					običaju pred krevet i stao sklopljenih ruku moliti. Ali bio je odviše omamljen
					vinom a da izmoli Očenaš. Glavom klonuo na krevet, jedno je vrijeme tako klečeći
					i sklopljenih ruku drijemao, a onda poluodjeven legao u krevet. U posljednjem
					tračku omamljene svijesti pojavila mu se Regina... Hvatao je rukama oko sebe
					boreći se sa snom i zvao poluglasno:</p>
				<p>- Regina... Regina...</p>
				<p>Onda je s teškom mukom otvorio oči, sjeo na krevet, buljio neko vrijeme tupo
					preda se i, kao da je naglo osviješten otkrio nešto neočekivano, rekao je
					glasnije:</p>
				<p>- Nema Regine...</p>
				<p>Zatim je pao glavom na uzglavlje i usnuo čvrstim snom pri gorućoj svijeći. Iza
					podrugoga sata probudio se kao navadno bistar ali uznojen, a s pojavom
					unakaženog Dulapićeva lica, ispruženih suhih ruku, mukloga grla i visećih nogu
					rađalo se u njem nesnosno stanje duševnoga nesklada što ga je tako krasno
					umirivalo uštrcavanje morfija.</p>
				<p>Bile su na redu nove parnice i nove istrage ponajviše poradi krađa, teških
					tjelesnih ozljeda počinjenih u pijanstvu i tako dalje, ali prizor seljaka Jovana
					Dulapića pod vješalima neprestano je progonio Tita. I danju bi ga mučila misao
					na taj neugodni prizor, ali večeri su bile teške. Tito »iz načela« nije polazio
					gostionice ni društva. Osjećao je s lukavom opreznošću da mu je najbolje
					osiguran ugled ako se u privatnom životu drži u nekoj tajanstvenoj udaljenosti
					od društva... Večeri je probavljao kod kuće pijući jako vino iz očeva vinograda.
					Samo omamljenost vinom davala mu je snage da bude ravnodušan naprama onim
					prizorima što su se uporno vraćah pred njegove oči. Uto se dogodio neočekivani
					slučaj:</p>
				<p>Nekoga seljaka Martina Đurića oborila u šumi bukva, a smrtno ranjen ispovjedio je
					ljudima da je s drugim seljakom iz njihovoga sela, Stojanom Dikićem, umorio i
					orobio pokojnoga Iliju Surčića. Iskazao je potankosti jer ne može podnijeti u
					smrtnom času da ostane sramota na djeci pokojnoga Jovana Dulapića i krivnja na
					njegovu imenu.</p>
				<p>Kad su oružnici kazali Stojanu Dikiću sve potankosti kako je s Martinom Đurićem
					izveo umorstvo, nije mogao da taji. Priznao je da su on i Stojan pratili
					pokojnoga Iliju i Jovana skroz od G* s nakanom da orobe Iliju, i da su naumili,
					ako drugačije ne bude išlo, ubiti Iliju i Jovana. Jovan se slučajno spasio
					zaostavši u krčmi, a njih su se dvojica, kad je Ilija izišao iz krčme, umiješali
					među drugi svijet, a onda krenuli bosonogi glavnom cestom za Ilijom. Pred samom
					šumicom tik do sela stigli su Iliju, pridružili mu se, i akoprem se vidjelo
					Iliji da mu to društvo ne prija i da sumnjičavo prati svaki njihov kret, pošlo
					je Stojanu za rukom da ga sa dva udarca po glavi onesvijesti. Tad su Iliju
					odnijeli u šumicu tridesetak koračaj a daleko od ceste, dotukli ga, uzeli mu
					novac i otišli zaštićeni mrakom u svoje selo.</p>
				<p>Događaj je pobudio silno uzbuđenje u gradu i u okolici među seljačkim svijetom.
					Javno se napadalo na državno odvjetništvo i sud, težak jedinstven dojam nepravde
					počinjene obješenomu Jovanu Dulapiću i njegovoj obitelji uzgibao je masom i
					prijetio provalom nasilne zadovoljštine. Među građanstvom sabirali su se
					dobrovoljni prinosi za obitelj pok. Jovana, a nekoliko seljaka bilo je već u
					uzama Sudbenoga stola poradi nedozvoljenih i buntovnih izraza protiv suda i
					oblasti.</p>
				<p>Trebalo je da se to opasno raspoloženje primiri; javnost je tražila
					zadovoljštinu. Jedan od Jovanovih sudaca bude premješten, drugi umirovljen, a
					Tito dobije mig da zatraži dulji dopust a da smjesta ostavi P*.</p>
				<p>I bez toga miga on bi bio morao da to učini poradi živčevlja. Zagrebački
					liječnici nakon uzaludna pokušaja da ga otmu alkoholu i morfiju, poslaše ga u
					neki sanatorij za živčane bolesti u Beč.</p>
				<p>Od toga događaja bio je jedini glavni i jasni osjećaj Titova duševnoga života -
					strah, strah uvećan vjerovanjem u mistične strane religije pomiješane s
					predsudama što oživljuju do zgoljnih činjenica sve bajke pučke fantazije. U toj
					religioznosti polukulturnoga čovjeka vidio je u onoj službenoj zabludi tek čin
					radi kojega mora da ga progoni duh čovjeka koji je njegovom sukrivnjom pravedan
					završio sramotnom smrću na vješalima. Gdje god se našao sâm danju ili noću,
					svuda je osjećao prisutnost pokojnoga Dulapića. Vjerovao je da je osveta njegova
					počela ovim nijemim prisućem. I doista, poslije je sve očitija bivala pojava
					pokojnikova. Kad bi se sad iza vinske omamljenosti probudio, uvjeravao bi se da
					ga je probudio netko prozvavši ga imenom, ili dirnuvši mu se rukom ramena, ili
					makar nekim neznatnim štropotom iz tamnoga kuta sobe. Drhtao bi i znojio se i
					tresao se na svaki glasak što bi se javio u tišini noći, i trpio neiskazane muke
					duše bičevane strahom. Smirivao bi se uzimanjem sve jačih doza morfija. Ali
					netom bi prestao djelovati morfij, stala bi ga opet progoniti najprije slika
					nogu što su u grubom, sivom kažnjeničkom odijelu i teškim cipelama visile pod
					vješalima. Neotklonjiva je to bila slika. Dolazila je pred zatvorene kao što i
					pred otvorene oči i pomaljala se svuda kud je svrnuo pogled. Nijedna misao nije
					ju mogla istisnuti, dolazila je, hvatala ga se poput polipa i tražila od njega
					da se usmjeli i digne oči više do lica čovjeku što je visio na vješalima. -
					Napokon mu se jednom ukazalo to lice kad je nesretnjak pružio pod vješalima ruke
					prema njemu i sucima dokazujući da je prav. I sad ga nije ostavljalo to
					očajničko lice puno smrtnoga straha u pogledu očiju, u blijedim usnama i u
					strašnom glasu: - Gospodo, nijesam kriv. - To je bio suhi plač iza kojega dolazi
					ludilo. A iza nesretnjaka mirno je stajala slika krvnika koji je čekao da ovrši
					svoje... Sve jasnije vraćao se taj prizor pred Titove oči i nije se dao ukloniti
					ispred njih kao što ni prije slika samih visećih nogu. A poslije se spojila ta
					pojava sa štropotom o kojem se uvjeravao da mu pokojnik naviješta: -
					Dolazim...</p>
				<p>Tad ga iz Zagreba poslaše liječnici u Beč. Tu je proboravio tri mjeseca, a bolest
					je išla nagore. Podmićivanjem zavodskih sluga dolazio je usprkos strogome
					nadzoru do alkoholskih pića i do morfija. Kakav stolac u sjeni, kakav deblji
					prut na zidu, kakva pukotina među daskama, kakva sjena bačena iza svjetiljke na
					pod, na zid ili na strop - sve bi se pretvaralo u pružene suhe i crne ruke, a
					iza njih bi se pomaljalo mršavo Dulapićevo lice s nategnutim mišicama oko tamne
					dubine otvorenih usta i sa strašnim očima što su, kao što i ispružene ruke, bile
					u nj s grožnjom uprte.</p>
			</div>
			<div type="chapter">
				<head>XII</head>
				<p>Tri mjeseca nijesu Andrija i Lucija znali o Titu gdje je. O njem su se pronosili
					svakojaki, nimalo utješljivi glasovi, a njih je to većma boljelo što baš oni,
					roditelji jedinoga djeteta, znadu o njem najmanje. Malo-pomalo sve ih je više
					mučila misao da s njime nešto nije dobro. Nagađali su i kao po niti dolazili
					svagda do zaključka da je tome nekome zlu kriva žena što ju je uzeo. On im je
					doduše davno pisao da je otišla k nekim rođacima u pohode, ali kad su ih Andrija
					i Lucija ponovno pozvali da dođu proslaviti pir i u njegovu očinsku kuću,
					odgovorio je Tito da se Regina nije vratila i - »bog zna hoće li se već kada i
					vratiti«. Koliko mukâ što ih je mučilo iz te nejasnoće! Nagađali su i dolazili
					opet do jedinoga zaključka da je ona kriva nekoj nesreći njihovoga djeteta. Da
					se on barem javi, da kaže gdje je, što mu je, da dođe pa da se izjada njima,
					kako bi ga znali tješiti i sokoliti, kako bi skinuli muku s njegove i sa svoje
					duše!</p>
				<p>Starce je očevidno izjedala misao na sina. Postali su mučaljivi, klonili se ljudi
					i boravili slobodno vrijeme u crkvi. Darivali su redom žrtvenike zlatom i
					svijećama kao da ne mogu pogoditi u koga je prava moć da pomogne, a brige, koje
					uskoruju starost, sjedale su na njihovo lice i davale obadvoma izgled srodne
					sličnosti. Postajali su jedna duša u dva tijela, jedna duša po jednom teškom
					čuvstvu, po jednim mislima što su poput crnih ptica danju i noću letjele po
					njihovom mozgu.</p>
				<p>Tad im napokon stiže pismo od Tita iz Beča da mu prirede dvije sobe u prizemlju
					kuće, jer da će doći da dulje vremena boravi kod kuće. Pismo je bilo kratko,
					ništa nije kazivalo. U riječima falila su pojedina slova, te ga je neki dječak
					vrlo vješt čitanju i pisanju na mjestima jedva pročitao.</p>
				<p>Ali starci su razumjeh glavno i kao preporođeni dali se na posao da prirede Titu
					stan kako treba. Bilo je proljeće. Lucija je sva sretna od toga što nastaje
					ribolov i leže se mlada perad, te neće nikada biti u neprilici čime će da ponudi
					Tita. Andrija je otočio vino i osvjedočio se da je staro vino u bocama, što je
					čekalo na Tita kad bude slavio ovdje pir, doista vrijedno pivnice
					preuzvišenoga.</p>
				<p>Dočekali su ga i od prvoga susreta se malko brecnuli: bio je mršav, postaran,
					tresao se, a lice mu je bilo sivo, otegnuto, i oči sad kao da se nečemu čude ili
					nešto pitaju, a sad uplašene s nekom bliještećom vatrom u zjenicama.</p>
				<p>- Samo kad si došao - govorili su mu gledajući ga zaljubljenim očima - samo kad
					si došao. Oporavit ćeš se ti ovdje, vidjet ćeš samo. Ovo je zrak što si ga prvi
					put u životu udahnuo, a takav zrak kažu da je najzdraviji za svakoga
					čovjeka.</p>
				<p>- Ne govori mu odviše - opomenuo je Andrija Luciju kad je Tito otišao u svoju
					sobu. - Ja sam vidio na njem da mu nije pravo što puno govoriš.</p>
				<p>- A što sam jadna takovoga govorila? - skrbno je upitala Lucija.</p>
				<p>- No ništa, stara, ništa... Ali znaš, boležljiv čovjek pa ga draži svaka
					sitnica.</p>
				<p>- A što će biti ako budemo mučali? On ništa ne govori, ne govorimo ni mi, pa kako
					će to biti?</p>
				<p>Andrija je slegao ramenima.</p>
				<p>I k večeri je sjeo Tito zlovoljan i odbijao svako jelo.</p>
				<p>- Od česa si živ, za dragoga boga - čudila se Lucija; ali kad ga je silom nukala
					da jede, otresao se na nju:</p>
				<p>- Dajte mi mira! - I morala je zamuknuti...</p>
				<p>Ali pio je mnogo, dobivao boju i bio napokon drugi čovjek. Stao se zanimati za
					ribariju i za mnoge ljude u gradu. I otac i mati bih su uza nj odmah
					preporođeni.</p>
				<p>- Vino podnosiš - ozbiljno je rekla Lucija. - Ali bilo bi dobro kad bi uzimao i
					druge hrane.</p>
				<p>Tito nije htio na to ništa reći nego je primijetio Andrija:</p>
				<p>- Doći će pomalo i volja za jelo... a ovo će ga vino okrijepiti.</p>
				<p>A tad se usudila upitati Lucija što ju je mučilo:</p>
				<p>- A što tebe, Tito, zapravo boli?</p>
				<p>- Živci su bolesni - odvrati joj Tito.</p>
				<p>- Živci... Pa nema tomu lijeka?</p>
				<p>Zašutio je, a Andrija je dobacio Luciji očima misao: - Ni to ga nijesi smjela
					pitati...</p>
				<p>Kad su došli u svoju sobu, Andrija i Lucija kao da nijesu umjeli naći što će
					jedno drugo upitati. Pošli su na počinak s nekim strahom, a onda je upitala
					Lucija:</p>
				<p>- Zašto Tito ni jednom besjedom ne spominje svoju ženu?</p>
				<p>- Prva je večer... čekaj, doznat ćemo mi od njega malo-pomalo i to - rekao je
					pospano Andrija. A dolje po sobi čuli su se još Titovi koraci.</p>
				<p>Najednom sred noći probudio ih je strašan krik.</p>
				<p>- Jesi li čula, Lucijo - upitao je Andrija.</p>
				<p>- Čula sam, probudilo me je... Bio je Titov glas... - drhtala je Lucija.</p>
				<p>- Moramo vidjeti.</p>
				<p>Začas su oboje silazili niza stube sa svjetiljkom.</p>
				<p>Tito je sjedio na krevetu preplašena lica, izbuljenih očiju i teško usopljen. Na
					stolčiću kraj kreveta gorjela je svjetiljka.</p>
				<p>- Što je, Tito? - upitali su ga obadvoje u isti čas.</p>
				<p>- Odonud je dolazio - pokazao je rukom prema tamnomu ormaru u sobi. - Tamo će se
					smjestiti... odnesite sutra taj ormar iz sobe...</p>
				<p>Uzdahnuo je i tro s čela znoj, a Andrija i Lucija gledali su jednako prestrašeno
					jedno u drugo.</p>
				<p>- Tko je dolazio? - usilio se da upita Andrija.</p>
				<p>Tito nije odgovorio. Pogledao je oboje i ponovno uzdahnuo.</p>
				<p>- Kriknuo si... mislili smo... tako...</p>
				<p>Nije odgovorio, nego je uzimao sa stolčića morfij i štrcaljku, a onda je rekao
					mrko:</p>
				<p>- Otiđite...</p>
				<p>Časak su se Andrija i Lucija gledali, a onda su izišli rekavši bojažljivo Titu: -
					Laku noć.</p>
				<p>- Što veliš, Andrija? - upitala je Lucija. Andrija je stisnuo ramenima:</p>
				<p>- Nije zdrav...</p>
				<p>- Dašto da nije - prihvatila je odmah skrbno Lucija. - Ali ovo hoću da te pitam,
					razumiješ li ti? Sanjao je nešto ružno, što li?</p>
				<p>- Dašto... dašto da je sanjao - odgovarao je Andrija kao preko svojih pravih
					misli.</p>
				<p>A Lucija nije dala mira.</p>
				<p>- Njega, veli, da je vidio kako dolazi. A koga to? Da je rekao nju... ja bih
					razumjela.</p>
				<p>- Svoju ženu? Da, lakše bi se razumjelo... Ali ne, opet ne... Ovo kao da ga
					progoni nešto. - Nije se usudio izgovoriti da bi to mogla biti prikaza nekoga
					zločestoga pokojnika koji je uzeo bogzna radšta da progoni Tita.</p>
				<p>- Sveta bogorodice! - uzdahnula je Lucija udarajući se u prsi... - Da mu se
					prelijevaju uroci...</p>
				<p>- Gdje bi on to pustio! - upao je Andrija.</p>
				<p>- Da se barem blagoslovi?</p>
				<p>- Ni to neće htjeti...</p>
				<p>- Pa što onda? Liječnici ni ljekarije neće ga oteti čarima ili ako ga što
					progoni... Bog zna nije li umrla i ta njegova žena... Ali što kad je s njim
					teško govoriti! Zašto bi ona otišla od njega nakon tri mjeseca pošto su se
					uzeli, a on ju je... jesi li vidio po pismima... tako volio? Što mi, jadni,
					znamo?</p>
				<p>Stvar je postajala zamršenija tim navodom, i Andrija je prekinuo razgovor
					rekavši:</p>
				<p>- Noć je, pusti, Lucijo, pa ćemo se sutra razgovarati. Ali sigurno je da se on
					razbolio odonda pošto je otišla od njega žena.</p>
				<p>- I ja sam to opazila - rekla je na to Lucija.</p>
				<p>Dugo su ležali bez sna i usnuli s mislima o Titu istom negdje u zoru.</p>
				<p>Taj krik budio ih je svaku noć. Vazda isto. Sav izmoren strahom pokazivao bi
					rukom u koji kut: - Odanle je dolazio. - Zatim bi se osvijestio i osorno se
					otresao na roditelje.</p>
				<p>Jednom kad ih je probudio krik, čuo se u Titovoj sobi neki udarac, a zatim zveket
					prosutoga novca.</p>
				<p>- Morali bismo da vidimo što je - mislila je Lucija, kao što i Andrija, a bojali
					su se da ne razdraže jače Tita. Sašli su i nesigurnim korakom ušli u sobu. On je
					već bio razbuđen. Pripit legao je u hlačama, po noći mu je ispuzla iz džepa
					novčarka i tištila ga ispod boka. A njemu se prividjelo da je pok. Dulapić došao
					pod krevet, pružio svoje ruke kroz posteljinu i hvatao ga suhim prstima oko
					pasa. Kriknuo je i skočio iz kreveta i buljio dršćući u krevet gledajući
					sumnjičavim okom novčarku. Kad se osvijestio, uzeo ju je i udario njome u pod.
					Tad su sašli k njemu Andrija i Lucija, a Andrija ga upitao glasom koji je
					podrhtavao:</p>
				<p>- Što se to dogodilo, Tito?</p>
				<p>Ni riječi nije htio da odgovori. Legao je na bok u krevet okrenuvši lice od
					Andrije i Lucije koji su značajnim pogledom pokazivali na prosut novac po podu.
					A onda su izišli iz sobe na prstima.</p>
				<p>- Što bilo, bilo - rekla je Lucija kad su došli u svoju sobu... ja ga sutra moram
					pitati otvoreno što to njega progoni. Jer tko da živi ovako? Evo, sna je nestalo
					s njime u ovo malo vremena, a nije ni njemu bolje. Svaki je dan mršaviji, ne
					jede, a ne smiješ da ga ponudiš jelom jer te odmah uvrijedi u živac. Pitat ću
					ga: »Reci, dijete, otvoreno, što te muči, jer kako da ti tražimo lijeka i pomoći
					kad ne znamo što ti je?«</p>
				<p>- Pokušaj - sumnjičavo je rekao na to Andrija.</p>
				<p>Kad mu je jutros donijela Lucija kavu, povukla je jedan stolac dalje od stola i
					spustila se nesigurno na nj.</p>
				<p>- Tito, dijete, ne srdi se, moram da te nešto pitam - počela je tiho i pokorno. -
					Bolan si, trpiš, a tvoje trpljenje pada na naše srce, i dvostruka nam je muka
					što ne znamo kako ćemo ti pomoći. Ja i tvoj otac sve smišljamo kako ćemo te
					upitati što ti fali. Jer ti ne jedeš, ne spavaš, pa kako ćeš da se oporaviš? Što
					te progoni da nemaš u noći onoga mira ni počinka? Ne srdi se, dijete moje, ja ti
					vidim na licu da ti nije pravo što ovo govorim. Pomisli, mati sam ti - briznula
					je plakati.</p>
				<p>- Prestani! Koga si se vraga razbrbljala! Ne priuštaš mi ni ovaj časak mira.</p>
				<p>... Uzeo je šalicu s kavom, bacio je na pod i izišao iz kuće.</p>
				<p>- Tito! Tito! - vikala je za njim. - Što sam učinila - govorila je u sebi, a
					osjećaj nemoći razlio joj se tijelom i nije u prvi čas smogla snage da
					ustane.</p>
				<p>Došao je Andrija.</p>
				<p>- Tito se žuri nekamo cestom... uzrujan je... Što se dogodilo?</p>
				<p>- Oh! Oh! - uzdisala je Lucija - htjela sam dobro a učinila sam gore - i
					pripovijedala onda mužu što se dogodilo.</p>
				<p>- Idem za njim - rekao je na to Andrija.</p>
				<p>- Idi, idi... I mene hvata strah za njega... Vikni samo Marici da mi donese čašu
					vode.</p>
				<p>Andrija je izišao, a kad je mala dvanaestogodišnja služavka Marica donijela čašu
					vode, srknula je Lucija iz čaše i protrla onda vodom sljepočice.</p>
				<p>- Donesi vode i krpu - rekla je onda Marici - prolila sam kavu, došla mi iznenada
					omaglica, što li... Bit će od vrućine.</p>
				<p>Dugo je Tito išao cestom, a onda se niz kamenu strminu posutu kušem i smiljem
					spustio k moru i sjeo na grebenastu liticu. More mirno i glatko kao gorsko
					jezero. Dan je bio sjajno svijetao. Sjedio je i zurio dugo u morsko dno pod
					vodom. More je bilo prozirno i bistro kao čaša vode. Vidio se svaki kamečak,
					svaka travka i svaka ribica što bi doplivala do ovelikoga, raznolikom travom
					obrasloga kamena i sumnjivo gledala u nj lagano mašući perajama.</p>
				<p>- Nekakva je riba ozdo kamena ili još prije ubotnica - pomislio je Tito. Ali onda
					su njegove misli opet brodile isprekidano križajući se jedna s drugom, dok nije
					napokon poćutio svijetli momenat, a tad se javila u njem uspomena na djetinjstvo
					i prvu mladost. Misao mu je bila vedra, kao što je bilo pred njim bistro
					more:</p>
				<p>- ... Pod svakim onim kamečkom utisnut je barem koji hip moga života... moga
					razuma, razmišljanja, moje fantazije, čuvstva i volje... ukratko: moga života...
					Kolik raskošni poćut što bi se rodio u meni kad bih vidio da je ispod kamena
					pomolila ribica glavu! Dobacio bih joj sav zanesen udicu, a pri tom nijesam
					uživao što joj uzimam život, nego sam ćutio kao da je ona došla tu iz ljubavi
					prema meni, samo da ja mogu proživjeti onaj neiskazani poćut kad je osjetim u
					svojoj vlasti... Ah, ono čuvstvo jakosti, slobode i moći, kad sam na mahnitim
					krilima bure upravljao sâm jedarcem i kormilom i poput poluboga jurio svojom
					barkom preko bijesnih valova; drugi su se zgražali gledajući me s obale, a ja
					sam ćutio buru i valove u njihovoj pokornoj službi kojom su htjeli da podignu
					radost moga života! Onda sam bio sretan... Ono je bilo moje pravo tlo u koje
					bijaše pustio duboko svoje korijenje moj život da upije iz njega u sebe snagu i
					radost... Pa zašto su me iščupali i prenijeli s rodnoga tla na tuđe? Da mi bude
					bolje! Stare lude! Bez poznavanja i bez razumijevanja života oni su se drznuli
					da sude gdje će meni biti bolje! Kojim su pravom odlučivale onake neznalice
					mojim životom? Kojim su mi pravom oteli radosti života i... kako su smjeli da me
					unesreće? Ja sam bio dijete, nijesam smio ni mogao prosvjedovati proti njihovomu
					naumu iako sam ćutio da sam tuđ u školama u koje su oni mene silom turah. A
					vidjeli su to i oni, ali nijesu odustajali da ne budu krvnici svoga djeteta.
					Lude, lude, lude! Njihovo roditeljsko pravo... Sloboda volje... A moje pravo? A
					moja sloboda volje? Pravo jednoga, nepravda drugoga; slobodno izvršivanje volje
					jednoga, ropstvo volje drugoga. Osveta nije izostala: Evo me, kukavnoga ostatka
					života... a iz one bistrine mora gdje sam proživljavao dneve sreće, upija se
					sada u moju misao želja da taj ostatak satrtoga života darujem moru koje je meni
					darivalo radost i slast života. A one dvije stare lude gledaju u me kano dvije
					okamine... samo im suze teku iz očiju, a mrcvare me glupim pitanjima... ili
					bulje u me i nikako ne mogu da shvate još ni danas koliki su počinili
					grijeh...</p>
				<p>Najednom je prestao misliti. U njem se naglo utrnula vedrina misli kao od jednoga
					zapuha utrnuto svjetlo: Buljio je u more, buljio... jer su ispod obrasloga
					kamena izmiljela dva tamna traka ubotnice. A on je vidio pružene suhe i crne
					ruke Dulapićeve, iza ruku gola ramena, a onda se pomaljala njegova glava...</p>
				<p>Skočio, preletio brijeg i sav usopljen ispao na cestu.</p>
				<p>Tu ga je dočekao otac:</p>
				<p>- Kamo se žuriš. Tito? - upita ga.</p>
				<p>A Tito je rekao jureći mimo njega:</p>
				<p>- Dolazi iz mora...</p>
				<p>- Tko? Bog s tobom, nikoga nema...</p>
				<p>Tito ga nije slušao. Svojim dugačkim nogama već je bio uvrh drage.</p>
				<p>Kad je Andrija došao kući, povukla ga je Lucija za rukav mignuvši mu da pođe za
					njom. Očevidno imala mu je kazati nešto važno.</p>
				<p>- Gdje je Tito? - tiho ju je upitao Andrija, a Lucija je isto tako tiho
					odgovorila:</p>
				<p>- Zavukao se u svoju sobu, a ja se već nijesam usudila da pogledam što radi...
					Slušaj, Andrija moj - počela je drugim glasom - sad ti je meni jadnoj sve
					jasno... Sjedila sam na klupi pred kućom, a on je došao sav usopljen i sjeo do
					mene ne progovorivši po navadi ni riječi. Najednom se ulovio obadvjema rukama
					moga ramena i pritisnuo uza me, a tijelo mu je drhtalo kao šiba. »Dolazi...
					dolazi...«, šaptao je, a u meni je od straha nestajalo života: lice otegnuto,
					izbuljene okrugle oči, otvorena usta... pomisli, Andrija! »Tko dolazi, sinko? Ta
					nema nikoga.« »Vidiš li«, pokazao je na cestu, a ono se micala putem nečija
					sjena s ceste. »Ono je sjena, Tito, osvijesti se, za ime božje!« »Ono je Jovan
					Dulapić«, rekao je jednako dršćući.</p>
				<p>- Dulapić - iznenadio se Andrija. - To je onaj seljak što ga je on predložio da
					se objesi.</p>
				<p>- Je li da se tako zvao? Eto, sad znamo tko ga progoni.</p>
				<p>Andrija je zamišljeno kimao glavom, a onda je progovorio:</p>
				<p>- Može biti... svega se događalo... Ali ja držim da je u njega premekano srce, pa
					nije mogao da podnese što je na njegov prijedlog obješen čovjek. A što je on
					kriv? Je li i sam onda pisao: »Zakon ga je objesio a ne ja«?</p>
				<p>- Da ti to njemu rečeš? - zamišljeno je rekla Lucija.</p>
				<p>- Dašto da bih mu rekao da se s njim dade govoriti. Ta jesi li vidjela kako je
					postupao jutros s tobom?</p>
				<p>Lucija je uzdahnula:</p>
				<p>- Ah, istina, Andrija moj: Kad je bodar, ne da ni spomenuti svoju bolest, a još
					manje kad ono sav klone pa ga je milosrđe pogledati.</p>
				<p>Dugo su sjedili šuteći; obadvoje je razmišljalo o teškom pitanju što je u ovom
					slučaju najbolje raditi.</p>
				<p>- Andrija - rekla je napokon Lucija osobito čvrstim, sigurnim glasom: - Ti misli
					što hoćeš, ali meni nećeš izbiti iz glave da Tito toga pokojnika zaista vidi...
					On Tita progoni... Pričinjati bi mu se moglo nekoliko dana pa bi se opet smirio.
					Ali ovo traje mjesece! Tito njega vidi, pokojni se digao na nj i ne da mu mira.
					Hajde da mi pokušamo smiriti pokojnoga, Andrija; srce mi kaže da će to pomoći,
					vidjet ćeš, sigurno će pomoći. Platimo za nj vječne mise. Sto forinta to stoji,
					a što je to? Neka ode sav naš imutak, samo da nas milostivi bog usliša pa njemu
					pomogne.</p>
				<p>- Dala bi se i ta stotina - govorio je otežući Andrija - kad bi čovjek znao da će
					pomoći. Ali ako ne pomogne?</p>
				<p>- Pomoći će, Andrija, vjeruj da će pomoći. Sveta je misa veliki zagovor kod
					gospodina boga. On će oprostiti pokojnomu grijehe, pa će se smiriti na onom
					svijetu. Kako sam sigurna za to, Andrija moj!</p>
				<p>- Pričekaj još koji dan - nevoljko je rekao Andrija.</p>
				<p>- Nemojmo dugo čekati, Andrija. Što damo, treba da od srca damo, pa ne otežimo s
					time - govorila je ustajući za Andrijom kojemu se njezin prijedlog nije sviđao,
					ali nije smio ni da ga pobija.</p>
				<p>Sutradan iza objeda sjedila je u sobi sama Lucija zabavljena nekim krpanjem. Tito
					je bio dolje u svojoj sobi; vani je romonila tiha, topla kiša, kakva se spušta
					prvih ljetnih dana. U kući je vladala tišina, čulo se iz kuhinje kako mala
					Marica zapljuskava vodom perući suđe.</p>
				<p>Najednom se Luciji učinilo da se stubama netko tiho uspinje. Prestala je raditi i
					napela sluh.</p>
				<p>- Kao da su Titovi koraci...</p>
				<p>A u isti čas jurnula joj je dušom svijetla misao:</p>
				<p>- Ne bi li dobri bog dao da dođe na razgovor da mi se istuži...</p>
				<p>I već je htjela da mu pođe u susret, ali onda se predomislila: čudak je, mogla bi
					pokvariti sve time ako mu se prije reda pokaže.</p>
				<p>Časak je vladala nijema tišina, onda se iz kuhinje čulo prigušeno i naporno
					gibanje, a napokon je djevojčica glasnom krikom zvala gospodaricu.</p>
				<p>Lucija je izletjela iz sobe i ostala zapanjena na vratima: Tito je nasrnuo na
					djevojčicu i otimao se s njom držeći je čvrsto jednom rukom u svom naručaju.</p>
				<p>- Što radiš, Tito? - rekla je dršćući pred tim prizorom.</p>
				<p>Tito je pustio djevojčicu i bacio bijesan pogled na mater:</p>
				<p>- I tu moraš biti... Povlačiš se svuda kao mačka... Stara nesrećo! - govorio je
					muklo silazeći niza stube.</p>
				<p>- Što se ovo događa? - pitala se u sebi Lucija skupivši prste obiju ruku na
					čelu... Pamet joj je stajala zapanjena pred događajem što kanda ga nije mogla
					shvatiti. Pogledala je djevojčicu, sitno, suhonjasto dijete malenih, uskih
					udova, i prenula se:</p>
				<p>- Što si se uskričala? - prigovorila joj je protiv uvjerenja. - Gospodin se s
					tobom šali.</p>
				<p>Djevojčica je bez riječi nastavila svoj posao: bilo je očito da je razumjela
					Titov nasrtaj.</p>
				<p>- Neću ovoga kazati Andriji - zaključila je u sebi Lucija.</p>
				<p>Ali djevojčica je još isti dan pobjegla k majci.</p>
				<p>- Što mi tajiš - rekao je treći dan iza toga Andrija Luciji. - Sve se čuje...</p>
				<p>- A što ću da ti govorim? - uzdahnula je Lucija. - Dosta ti je ove naše nesreće,
					pa nijesam htjela da te još tim žalostim.</p>
				<p>- Kako je to bilo? - upitao je Andrija; a kad mu je Lucija potanko
					ispripovijedala događaj, umuknuo je i rekao teškim glasom u kojem ječi
					izgubljena nada:</p>
				<p>- I ja sam tebi tajio... a što koristi da tajimo jedno pred drugim? Teška je to
					nesreća i sramota... Pripovijedaju seljakinje da pred njima na cesti radi
					svašta... ništa lijepo... A dokle će to ovako? - upitao je zureći kroz otvoren
					prozor u more.</p>
				<p>- Ah, dokle, Andrija, dokle? I ja to pitam i griješim pitajući gospodina boga
					zašto je on nas ovako kaznio jedinim djetetom u kojem je bila naša nada, naša
					sreća i sve naše.</p>
				<p>- Naš život - muklo je dodao Andrija.</p>
				<p>- Naš život, dašto, i naš život - prihvati odmah Lucija. - Koliko smo dali i
					htjeli dati da mu pribavimo ugodan život...</p>
				<p>A onda je najednom dignula glavu i rekla Andriji:</p>
				<p>- Zašto me ne poslušaš, Andrija, pa ne platiš tih 100 for. za vječne mise? Meni
					sve srce sluti da bi to pomoglo...</p>
				<p>Andrija je zavrtio glavom:</p>
				<p>- Barem toj njegovoj sramoti nije kriv pokojni.</p>
				<p>- A, jest, Andrija, jest. Osvećuje mu se, napastuje ga i navodi ga na svako zlo.
					Znaš li ti kako je naš Tito iz najmlađih dana bio dobar? Razgovarao se rado s
					djevojkama, ali nikada nijesmo o njem ni čuli a kamoli doživjeli što sramotno i
					nedopušteno. Kad je on bio u mladosti takav, kako da se sad sam od sebe
					promijeni gdje je učen i u godinama gotova čovjeka? Sve su to čini pokojnoga
					Dulapića - zaključila je s uvjerenjem.</p>
				<p>Ali prošla su opet i dva tjedna, a Andrija nije dao novaca za vječne mise.</p>
				<p>Nakon dva tjedna pozvao je jednom Luciju u sobu i dao joj jedan od dvaju papira
					što ih je imao u ruci.</p>
				<p>- Evo ti sto forinti, pođi k župniku i upiši vječne mise za pokojnog
					Dulapića.</p>
				<p>- Kako si se to ti najednom predomislio? - iznenadila se Lucija.</p>
				<p>Andrija je sjeo, podbočio obadvjema rukama glavu i šutio.</p>
				<p>- Znaš li, Lucijo, što se dogodilo? Taj Dulapić bio je obješen prav. Drugi su
					ubili čovjeka poradi kojega je on bio obješen.</p>
				<p>- Što govoriš, Andrija? - stajala je pred njim otvorenih usta utisnuvši prste
					obiju ruku u obraze.</p>
				<p>- Razumiješ li sad što progoni Tita? Evo ti i druge stotine. Umoli župnika da se
					popita za obitelj pokojnoga Dulapića pa neka im pošalje. I poslije ćemo ih
					pomagati da ublažimo njihovu nesreću i gnjev.</p>
				<p>Lucija je uzela sporim kretom ruke i drugi omot.</p>
				<p>- Ah, kako ću ja to župniku priznati?</p>
				<p>- Ništa ne trebaš da priznaješ, Lucijo. Sav grad o tom govori, svi znadu... Samo
					smo mi doznali posljednji.</p>
				<p>- Koliki grijeh, kolika sramota! - tukla se Lucija rukom u prsi.</p>
				<p>Andrija je šutio. U njegovoj duši skladno su odjekivale Lucijine riječi: - Koliki
					grijeh, kolika sramota!</p>
				<p>Još istoga dana platila je Lucija župniku 100 for. da se na dan smrti pok. Jovana
					Dulapića služi mrtvačka misa za njegovu dušu.</p>
				<p>Malo zatim jedne večeri bio je Tito vedriji. Jeo je doduše kao navadno tek
					čalabrkajući po hrani, ali pio je mnogo. Razigran vinom zanimao se dapače opet
					za ribolov i rekao ocu da će sutra s ribarima u barku. Zatim je pošao u drugu
					sobu po smotku, a pogledi Lucijinih i Andrijinih očiju odmah su se sreli -
					veseli, vedri pogledi puni nade:</p>
				<p>- Pomozi mu, bože - tiho je rekla Lucija - ovakvoga nijesmo davno vidjeli.</p>
				<p>Tito se vratio sa napaljenom smotkom i ispitivao opet o udesu ribara koji su za
					njegova odsuća pomrli.</p>
				<p>Ali doskora ga je svladalo vino. Krv mu je udarila u lice, jezik se zapletao. No
					ispio je posljednju čašu i zatražio mater da mu još vina donese.</p>
				<p>Lucija i Andrija pogledali su se sporazumno, a onda je rekla Lucija:</p>
				<p>- Da ti ne naškodi, Tito? Puno si večeras pio, a kasno je doba. Bilo bi bolje da
					pođeš leći.</p>
				<p>Odmah se sav preobrazio. Pogledao je bijesnim pogledom mater i bacio preda nju
					praznu bocu.</p>
				<p>- Žao vam je što vaše vino pijem? Sramite se! Krvopije stare... od poroda me
					progonite... Gle, ovaj raskliman, izgubljen život, ovo je vaša zasluga...</p>
				<p>- Što govoriš, sinko, za ime božje, što govoriš? - tiho je i preplašeno rekla
					Lucija sklopivši pred ustima ruke kao na molitvu i gledajući Tita poniznim i
					prosećim očima iz kojih je navirala suza za suzom:</p>
				<p>- Kako bismo mi tebi što uskratili, Tito? Što ti na um pada?</p>
				<p>- Ja sam ovdje - stao je vikati - gospodar, kao što ste i vi. Razbaštiniti me ne
					možete, nemate razloga ni prava. Zar me i vi držite ludim? Sami ste stare
					lude!</p>
				<p>- Nijesmo, sinko, ludi, nijesmo - bolno je govorio Andrija. - Ljubimo te, jedino
					si nam dijete. Evo ti sve. Ako hoćeš, sutra ćemo izručiti u tvoje ruke sve što
					imamo. Da za koga smo čuvali? Ne žalosti nas. Tvoja sreća - naša sreća, tvoja
					bol - naša bol, tvoja tuga - naša tuga, tvoj život - naš život.</p>
				<p>- Hajde šuti! Samo brbljaš!</p>
				<p>- Svaki naš razgovor si ti - nastavio je Andrija tužbu ne prekidajući se - svaka
					misao ti, svaka želja našega srca ti. Ja ti pogledam mater i čitam joj u očima
					da misli na te. A to, veli, čita i ona na mojem licu. I to svagda. Koga nam je
					bog dao na ovom svijetu da ga ljubimo, nego tebe? Učen si čovjek, velik
					gospodin, sudiš ljudima... pa budi i nama sirotama pravedan...</p>
				<p>- Bolan si, ubog, bolan - s plačem je prihvatila Lucija - pa te razdražuje svaka
					malenkost. Oh, prokleta riječ, oprosti mi, bože, kad je preko mojih usana
					izašla. A nijesam mislila ni na što nego... Ah, kako si ti drukčije dobra srca,
					kako si od rana djetinjstva mene volio...</p>
				<p>- Dosta je toga... Idite spavati! - upao je Tito okrenuvši se k prozoru.</p>
				<p>- Zapovijedaš li da ti donesem vina? - plašljivo je upitala Lucija.</p>
				<p>Nije htio odgovoriti. Naslonio je čelo na prozor i zagledao se kroz staklo u
					noć.</p>
				<p>- Što da radimo? - pitali su se očima Andrija i Lucija...</p>
				<p>- Laku noć, Tito - rekao je onda otac. - Mi ćemo s božjom voljom na počinak. A
					evo ti ključa od podruma. Na manjem je sudu pipa, a u zagradi su u pijesku boce
					staroga vina. Uzmi po volji. Ili hoćeš da ti ja donesem?</p>
				<p>Tito nije odgovorio niti se maknuo od prozora.</p>
				<p>Andrija i Lucija još su neko vrijeme u neizvjesnosti čekali, a onda je Andrija
					mignuo Luciji, i oni su pošli iz sobe.</p>
				<p>- Laku noć! - rekli su mu s vrata.</p>
				<p>Ali on im nije odgovorio.</p>
				<p>Kad su došli u svoju sobu, Lucija je sjela na škrinju i zalomila rukama:</p>
				<p>- Andrija, reci zaboga što će iz ovoga biti?</p>
				<p>Andrija je žmirkao nemirno; u crtama smrknutoga lica jasno se vidjela teška
					uzrujanost njegove duše. Ali Luciji je rekao hineći mir:</p>
				<p>- Pio je malo više večeras... Pst! - rekao je onda tiho - čujem ga...</p>
				<p>Slušali su neko vrijeme, a onda je rekao skrbno Andrija: - U podrumu je bio po
					vino...</p>
				<p>Tito je sjedio kod stola, bijeli stolnjak bio je isproliven vinom. Zurio je mrtvo
					preda se u čašu, a kad je htio da pije, opirao se želudac. Najednom je izbuljio
					u stolnjak okrugle, prestrašene oči s mršavim otegnutim licem: Vidio je kako po
					stolnjaku vijugajući se puzi jegulja. Posegnuo je za njom naglim kretom ruke i
					stisnuo šaku kad se dodirnuo njezinoga sluzavoga tijela, ali u ruci mu je ostao
					nabor mokroga stolnjaka, a jegulja se ispuzla i pala na pod...</p>
				<p>- Je li to bila jegulja? - upitao se. Pomirisao je mokru ruku; ruka mu je doista
					zaudarala po ribi. Uzeo je svjetiljku i tražio jegulju svuda po sobi. Nigdje joj
					nije bilo traga.</p>
				<p>- Moram njega dozvati - mislio je na oca i udario nekoliko puta palicom o
					strop... stari kućni način kako se iz prizemlja dojavljivalo u prvi sprat.</p>
				<p>Andrija i Lucija sašli su sa strahom k Titu.</p>
				<p>- Ti si nas zvao, Tito? - upitao ga je otac.</p>
				<p>- Primiriši - pružio mu je Tito dlan: - Po čem zaudara moja ruka?</p>
				<p>Andrija je sagnuo glavu dok se nije dirnuo vrškom nosa Titova dlana, i onda
					povukao nekoliko puta u se isparine iz vlažne ruke da nađe odgovor na Titovo
					pitanje:</p>
				<p>- Ja ne znam - slegao je ramenima dignuvši opet glavu. - Ja bih rekao da zaudara
					po vinu.</p>
				<p>- Ti primiriši - pružio je ruku materi zlovoljno se okrenuvši od oca.</p>
				<p>S očevidnom mukom pristupila je Lucija k njemu i mirisala mu dlan kao što i
					Andrija.</p>
				<p>- Ne osjećaš li ribu? - upitao je Tito.</p>
				<p>- Doista, ruka ti zaudara po ribi - rekla je Lucija s uvjerenjem.</p>
				<p>- Jegulja je tu bila - govorio je kao preko volje Tito.</p>
				<p>- Puzila je po stolu, uhvatio sam je, ali se dakako ispuzla i pala na pod: Ded je
					i vi potražite.</p>
				<p>Tražili su, dašto, badava.</p>
				<p>- Sad se pokojni pretvorio eto u jegulju - htjela je Lucija tumačiti Andriji kad
					su opet došli u svoju sobu. Ali Andrija ju je odbio zlovoljno:</p>
				<p>- Ah što! Opio se večeras... Pijan je, ta vidjela si da je pijan.</p>
				<p>Došlo je ljeto sa svojim dugim vrućim danima, sa svojim nesnosnim toplim i suhim
					vjetrovima. Tito je skroz klonuo. Kao da nije imao snage ni da nosi svoje
					dugačko, do kosti omršavjelo tijelo. S otegnutim licem luđaka, s mrtvim očima
					provodio je život bez volje - život bez života. Noćni kričevi bijahu prestali,
					bio bi u krevetu budan, ali ležao bi miran buljeći mrtvo u strop
					polurasvijetljene sobe. Kamo bi ga poveli, tu bi sjeo i opet buljio u što god
					bez ijedne riječi, bez jednoga kreta koji bi odavao samostalnost volje. Tek kad
					bi mu silom nuđali jelo, odbijao bi odlučno. Jedini čin njegove vlastite volje
					bila je šetnja izvan grada cestom otkud bi se spustio k moru, sjeo na grebenastu
					obalu i opet zurio mrtvo u more dok ne bi došao Andrija da ga povede kući. Ljudi
					što su mimo njega prolazili barkom, pripovijedahu da, zureći u more, neprestano
					prebire usnicama kao da nešto šapće i da se u tom šaptanju često sâm sobom
					nasmije.</p>
				<p>Jednom podveče sjedili pred kućom sve troje: Andrija, Lucija i Tito. Bilo je vrlo
					tiho i toplo ljetno predvečerje, more bez najmanjega nabora i zapljuska. Sjedili
					su šuteći. Najednom je Tito stao okretati glavu kao da prati neke kretnje u
					zraku. Ali lice i oči odavahu mu mir, te su i Andrija i Lucija izvjedljivo
					motrili to trajno kretanje glavom i očima što kanda je pratilo bliski let kakve
					muhe ili leptira.</p>
				<p>- A što ti to gledaš, Tito? - upitala ga je napokon Lucija.</p>
				<p>- Dulapić... - odgovorio je mrtvim glasom Tito i pokazao rukom na mater: - Eto ga
					na tvojem ramenu.</p>
				<p>- Bog budi s tobom! - rekla je Lucija - na mojem ramenu nema ničesa.</p>
				<p>Tito nije mario što je govorila. Kretao je opet glavom za nečim, a onda upro oči
					u očevo koljeno:</p>
				<p>- Tebi je stao na koljeno.</p>
				<p>Andrija je nehotice mahnuo rukom po koljenu i rekao zlovoljno:</p>
				<p>- Nema ničesa. Pričinja ti se. Misli na što drugo pa nećeš vidjeti ništa kao što
					ne vidimo ni mi.</p>
				<p>Kao da ne čuje oca, pratio je opet očima kretnje u zraku, spustio glavu na
					podbradak, zagledao se u prsi, a onda se oprezno, kao dijete kad hvata leptira,
					približio dvama prstima tresuće se ruke mjestu u koje je zurio očima i napokon
					naglo stisnuo prste:</p>
				<p>- Evo ga - rekao je zadovoljno.</p>
				<p>Lucija se brecnula, a Andrija je gledao mrko preda se.</p>
				<p>- Što si to ulovio? - upitala je mati Tita koji je prstima obadviju ruku oponašao
					kretnje kao da nešto trga.</p>
				<p>- Dulapića... Pretvorio se u leptira... Istrgao sam mu evo krila, a sad ću ga
					zgaziti.</p>
				<p>- Pa ga zgazi - ponukala ga je mati s nekom nadom.</p>
				<p>Radio je kao da oprezno postavlja nešto pod poplat i onda dugo gazio nogom. Ali
					jedva što je odmaknuo nogu, digao je glavu kao da opet gleda za letećim
					leptirom:</p>
				<p>- Evo - govorio bi svojim muklim, tihim glasom - čuješ li hrskanje pod nogom kako
					ga gnjavim? A kad odmaknem nogu... evo ga na! Opet je odletio čitav.</p>
				<p>Andrija je sjedio zamišljen i nije više pratio Titovih kretova. Ali Lucija mu je
					opetovala tiho nekoliko puta:</p>
				<p>- Lako može biti, da je vještac pa se sad javlja kao leptir... Ti ni u što ne
					vjeruješ - prigovorila je onda Andriji kad je on pokazao licem da ne sluša rado
					to njezino tumačenje.</p>
				<p>Nekoliko puta se opetovala ista igra, a kad je onda opet jednom načinio Tito kret
					kao da je ulovio leptira, rekla mu je mati:</p>
				<p>- Pusti, Tito kad ga ne možeš zgnječiti. Možda bi bilo bolje da ga pokušaš
					utopiti u moru?</p>
				<p>Ne odvrativši riječi, ustao je Tito i silazio k moru držeći čvrsto stisnuta tri
					prsta desne ruke. Lucija je pošla za njim i nastojala da ga stigne.</p>
				<p>Andrija je ostao kod stola. Naslonio je glavu o ruku, upro se laktom o stol i
					gledao mrko zamišljen za ženom i za sinom. Na njegovu licu bili su upisani jaki
					potezi tuge i izgubljene nade. Očito nije vjerovao u pojavu leptira; bio je
					uvjeren da je i to priviđenje u bolesti koja je strašnija od svih drugih.</p>
				<p>A kad je vidio Tita dolje na žalu, najednom mu je došlo na um kako je ovako jedne
					ljetne predvečeri sjedio nedaleko od toga mjesta s pokojnim Dabićem i s njegovom
					gospođom. Tito je eno iza onoga vrta dolazio u barci: svjež, krepak, veseo
					dječak, što ga je on bio naumio iškolati kroz visoke škole a od česa ga je
					pokojni kum odgovarao kao da je slutio ovo zlo. - Da sam ga poslušao! -
					plašljivo se zamislio Andrija i odmah osjetio da će se ta nova misao vraćati u
					njegovu dušu i htjeti da on jasno samomu sebi odgovori: - Što bi bilo danas da
					sam onda poslušao Titova kuma?</p>
				<p>Dotle je Tito čučnuo na žalu, mati mu nagnula se nada nj. Tako su stajali jedno
					vrijeme, nešto u moru pokazivali, a onda se Tito naglo uspravio i kretao glavom
					jednako kao prije kad je pratio očima let priviđenoga leptira.</p>
				<p>Vratili su se, a Lucija je kazivala ozbiljno kako se leptir u moru pretvorio u
					jegulju, a onda ispuzao na ploču, pretvorio se na suhu opet u leptira i odletio
					u brijeg.</p>
				<p>Malo zatim jednoga jutra našli su Tita pod cestom utopljena. Gornja polovica
					tijela s rukama bila je uronjena u more, lijeva noga nepomično je zapala u
					procijep dvaju grebena, a desna s poderanom cipelom i nogavicom do koljena bila
					je izranjena i ostavila jake krvave tragove po grebenu obale. Bilo je očito da
					se očajno borio proti smrti. Zato su zaključivali da ga je smelo ljetno sunce na
					je u toj omamljenosti htio da skoči u more za nekom ribom.</p>
				<p>1906.</p>
			</div>
		</body>
	</text>
</TEI>