<?xml-model href="https://github.com/COST-ELTEC/Schemas/raw/master/eltec-1.rng" type="application/xml" 
   schematypens="http://relaxng.org/ns/structure/1.0"?>
<?xml-model href="https://github.com/COST-ELTEC/Schemas/raw/master/eltec-1.rng" type="application/xml" 
   schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0" xml:id="HR080" xml:lang="hr">
   <teiHeader>
      <fileDesc>
         <titleStmt>
            <title>Melita</title>
            <author ref="viaf:72314595">Josip Eugen Tomić (1843-1906)</author>
            <respStmt>
               <resp>ELTEC Conversion</resp>
               <name>Maja Matijević</name>
            </respStmt>
         </titleStmt>
         <extent>
            <measure unit="words">98087</measure>
         </extent>
         <publicationStmt>
            <p>COST Distant Reading: ELTeC</p>
         </publicationStmt>
         <sourceDesc>
            <bibl type="digitalSource">
               <title>Melita</title>
               <author>Josip Eugen Tomić</author>
               <publisher>Naklada Bulaja</publisher>
               <date>2011</date>
            </bibl>
            <bibl type="printSource">
               <title>Opančareva kći; Zmaj od Bosne; Melita</title>
               <author>Josip Eugen Tomić</author>
               <pubPlace>Zagreb</pubPlace>
               <publisher>Zora - Matica hrvatska</publisher>
               <date>1970</date>
            </bibl>
            <bibl type="firstEdition">
               <title>Melita</title>
               <author>Josip Eugen Tomić</author>
               <date>1899</date>
            </bibl>
         </sourceDesc>
      </fileDesc>
      <encodingDesc n="eltec-0">
         <p/>
      </encodingDesc>
      <profileDesc xmlns:e="http://distantreading.net/eltec/ns">
         <langUsage>
            <language ident="hr"/>
         </langUsage>
         <textDesc>
            <authorGender xmlns="http://distantreading.net/eltec/ns" key="M"/>
            <size xmlns="http://distantreading.net/eltec/ns" key="medium"/>
            <reprintCount xmlns="http://distantreading.net/eltec/ns" key="unspecified"/>
            <timeSlot xmlns="http://distantreading.net/eltec/ns" key="T2"/>
         </textDesc>
      </profileDesc>
      <revisionDesc>
         <change when="2021-02-12"/>
      </revisionDesc>
   </teiHeader>
   <text>
      <body>
         <div type="group">
            <head>PRVI DIO</head>
            <div type="chapter">
               <head>I.</head>
               <p>Na prostranoj terasi pred grofovskim gradom Delidvorom u Zagorju sjedile su
                  jednoga ljetnoga predvečerja grofica vlastelinka i njezina kći Melita. Dan bijaše
                  vedar i topao - bilo je polovinom kolovoza - a toplina se osjećala još i sada kada
                  se je sunce već nagibalo k zapadnim planinama da iza njih utone. Samo od Ivančice
                  strujalo je lako povjetarce i rashlađivalo nesnosnu temperaturu.</p>
               <p>Grofica koja je prije dvije godine bolovala od reume, bojala se i toga nestašnoga
                  lahorića pa je brižno omatala oko ramena i prsâ šareni perzijski šal koji joj je i
                  preko koljena padao. Do njezinih nogu ležao je potrbuške njezin ljubimac
                  prepeličar Fido koji je, položivši glavu na prednje šape, dremuckao. Grofica bi
                  ovda-onda na svoj naočnik s dugim drškom od slonove kosti pogledala svoga ljubimca
                  i batistenim rupcem tjerala s njega muhe koje su ga neprestano napastovale.</p>
               <p>Naprama grofici, tik uz naslon koji je omeđivao terasu, napol stojeći napol ležeći
                  smjestila se udobno na šezlongu Melita. Objema rukama držala je pred licem oveću,
                  fina uvezanu knjigu kao da želi pred materom sakriti sve utiske svoga štiva.
                  Bijaše to Boccacciov Decameron, talijansko ilustrovano izdanje puno opscenih
                  slika. Bivši s ocem prije dva mjeseca u Veneciji, upoznala se mlada grofica s
                  nekim honvedskim generalom, bogatim inače velikašem iz biharske županije, koji joj
                  za uspomenu darova tu knjigu. U zagorskim velikim dvorovima pripovijedao se »sub
                  rosa« vrlo pikantan roman koji da se je odigrao među Melitom, dok je bila u
                  Mlecima, i tim generalom koji bijaše oženjen, i to vrlo, ljubomornom ženom.
                  Govorilo se da je skoro došlo do raspita među generalom i njegovom ženom, a do
                  civilnoga braka medu njim i Melitom. Energična generalica učinila je ipak kraj
                  zabludi svoga muža i jedne lijepe noći otputovala s njim brzovlakom u Milano, a
                  odovud se preko Švicarske i Bavarske vratila sretno kući. Nije se izvjesno znalo
                  koliko je istine u toj ljubavnoj priči. Neki su vjerovali, neki opet držali cijelu
                  stvar pakosnom izmišljotinom.</p>
               <p>Melita ne bijaše baš prijateljica starijih talijanskih pisaca. Oni su joj se
                  činili kao bogato ali staro posoblje u sjajnoj dvorani, koje se samo radi štovanja
                  starine drži ali ne rabi. Decameron ju je ipak prilično zanimao. Listala je u njem
                  i preletavala vještačkim okom od strane na stranu, dok nije došla do vrlo
                  zanimivih mjesta koja su većinom bila ilustrovana. Dražesnu priču o Allatieli,
                  kćeri babilonskoga sultana, čitala je s nasladom od početka do kraja, a kada ju je
                  dočitala, zatvori knjigu i položi je skupa s rukom na krilo, pa zamišljena, kao da
                  probavlja užitak što ga je našla u tom štivu, počivala je nekoliko časova tiho,
                  nepomično, napol zatvorenih očiju. Zatim jedva čujno uzdahnu i brzo ustade sa
                  počivaljke. Pogledavši postrance mater koja je, sudeći po brigaljivom izrazu lica,
                  razmišljala o nečem neugodnom, pristupi k ogradi terase i nasloni se ondje, uprvši
                  pogled dolje gdje se je ispod brda bjelasala dobro uređena javna cesta. Kontesa
                  bješe već prevalila dvadesetu godinu, a bijaše na glasu kao ljepota svoje vrsti.
                  Povisoka je uzrasta, vitka, ali ipak jedra. Kosa joj je crnozagasita, pa se ispod
                  nje tim više ističe crnomanjasto-bijelo lice, finih, ali energičnih crta koje
                  odavaju jaku, neslomivu volju. Taj izraz lica uvećava njezino visoko čelo preko
                  koga se je ispod crnih vlasi do lijeve obrve pružala tanka, zelenkasta žilica koja
                  joj u časovima jake duševne uzbuđenosti čudno zatreperi. Njezine oči, velike crne
                  oči, pune žara i sile, zastirale su duge, crne trepavice. Rijetko kada otvorila bi
                  mlada grofica širom te žarke, neodoljive oči; činila bi to samo u odsudnim
                  trenucima kada je trebalo da njezina volja pošto-poto pobijedi.</p>
               <p>Kratko vrijeme gledala je Melita dolje na cestu na kojoj su se pojavila
                  jednoprežna, kukavna kolica seljačka, ili po koji pješak koga je posao vodio onim
                  putem. Da bi bar ugledala kakvu vlastelinsku kočiju s veselim posjetnicima, ali
                  nigdje ništa! Vlastelinske porodice ili su sa da u Alpama ili na rivijeri, a
                  siromašniji koji nemaju novaca za te skupe izlete kutre u svojim dvorovima ne
                  misleći na posjete susjeda, jer imadu prečih poslova u gospodarstvu i s
                  ovrhovoditeljem koji se je odmah poslije žetve počeo javljati.</p>
               <p>- Dosadna li života! - uzdahnu kontesa i okrene se na drugu stranu. Pogled joj
                  pade na groficu koja je sada mirno sjedila u svom naslonjaču, uzdignute glave a
                  zatvorenih očiju.</p>
               <p>- Maman... spavaš li? - javi se istiha kontesa.</p>
               <p>Grofica otvori polako oči i osvrnu se na kćer.</p>
               <p>- Ne spavam, dijete moje... Htjela bih, ali mi brige ne dadu... - reče mirno
                  grofica.</p>
               <p>- Na što opet misliš, maman? - upita kontesa, popošavši k materi. - Sigurno je
                  opet kakva suvišna skrb?</p>
               <p>- Ne, ne, dijete!... Nisu ta izlišne skrbi... Ja se nikada ne varam... Onaj list
                  od Artura koji već šest dana čeka na oca vrlo me uznemiruje...</p>
               <p>Artur bijaše sin grofičin i mlađi brat Melitin, poručnik kad jedne husarske
                  pukovnije.</p>
               <p>- Treba mu opet novaca, ta je sve! - primijeti smješljivo kontesa. - Artur i ne
                  piše nikad, osim ako treba novaca...</p>
               <p>- Ah, vrlo je lakouman taj dječak! - uzdahnu grofica i zašuti; zatim nakon kratke
                  stanke produži: - Nije ni čudo, tako mlad, još dijete, prepušten je samu sebi. A
                  taj časnički život... Bože moj!... Nisu ni drugi bolji!...</p>
               <p>- Naša gospoda - (tu je mislila oca i brata), prihvati kontesa - mnogo troše. Papá
                  nije trebao ići u Beč na derby-utrku. Dosta ih je već vidio i sâm sudjelovao u
                  njima...</p>
               <p>Grofica se uze nemirno namještati u svom naslonjaču. Na licu pojavio joj se izraz
                  zlovolje. Ona nije trpjela da se o njezinu Orfeu zlo sudi. Najmanje je podnosila
                  to od same kćeri koja je često znala prigovarati stranputicama svoga oca koji
                  usprkos svojoj starosti bijaše lakouman poput mladića.</p>
               <p>- To je baš ono, dijete moje - reče grofica - što ga izvinjava. Kao dragunski
                  časnik i kavalir ljubio je otac utrke nadasve, to mu je bio najmiliji sport. Na
                  trkalištima u Beču i Baden-Badenu bijaše on često pobjeditelj... Čudim se, dijete,
                  kako ne uviđaš, da ga još uvijek zanimaju utrke...</p>
               <p>Papá svaki put zaigra silne novce na tim utrkama, a mi smo u vječitoj novčanoj
                  neprilici... - primijeti Melita.</p>
               <p>- Istina je! - potvrdi tihano grofica i obori oči na svoje krilo. - Imanje je
                  preko polovice opterećeno, a ne nosi ništa... Vinogradi, glavni naš prihod,
                  uništeni su... Ja ne znam kako će se sve to svršiti... - dodade bolno grofica.</p>
               <p>- Kad bi na to mislili papá i Artur, možda bi još mogli izbjeći katastrofi... -
                  reče kontesa i, uzevši sa šezlonga svoju knjigu, pošeta prema istočnom kraju
                  terase.</p>
               <p>Grofica samo uzdahnu na kćerine riječi i ne reče ništa. Njima je zbilja prijetila
                  pogibelj da ih vjerovnici ne pritisnu i Delidvor prodadu. Tim bi spali na
                  prosjački štap.</p>
               <p>Otac grofice Ane - tako se zvala grofica-mati - Mirko Vojnić Radomirski, spadao je
                  među najmoćniju vlastelu zagorsku; imao je dva velika imanja u županiji
                  varaždinskoj, a jedno manje u zagrebačkoj. Njegov plemićki grb bijaše star do
                  šesto godina, a pleme Vojnića imalo je svoje prasijelo u župi bihaćkoj oko rijeke
                  Une. Pred Turcima uzmakoše Vojnići u Hrvatsku, gdje s vremenom stekoše velika
                  imanja i ugledno mjesto među plemićima hrvatskim. Vojnići proslavili su svoje ime
                  i stari grb u nebrojenim bitkama s Turcima, a poslije u nasljednom i
                  sedmogodišnjem ratu. Birali su većinom vojnički stalež, a među precima sadanje
                  vlasnice delidvorske, čije su slike resile prostranu dvoranu starodavnoga dvora,
                  bijaše osim vitezova koji su u sjajnim oklopima ili u bojnim skrletnim kabanicama
                  mrko na te pogledavali sa stijena dvorane, pitomih, finih i umnih lica starih
                  Vojnića, koji su kao kraljevski personali, savjetnici, podžupani, banske tabule
                  asesori ili kao vitezi zlatne ostruge prodičili rod Vojnića u javnoj službi
                  domovine. Djed grofice Ane bio je još podžupan županije varaždinske i kraljevski
                  savjetnik, a sin njegov Mirko, otac grofičin, služio je kratko vrijeme kao
                  konjanički časnik u carskoj vojsci, a onda položio svoju čast i bavio se
                  gospodarstvom na svojim dobrima. Bijaše oženjen ugarskom barunicom Irmay, koja mu
                  je rodila jedinicu Anu. Muških potomaka nije imao, što ga je veoma peklo na duši.
                  S njim je pao u obiteljsku raku i stari grb Vojnića. Na nadgrobnoj ploči u
                  delidvorskoj kapelici stajahu napisane kobne riječi: »Ultimus sui praeclari,
                  vetustique generis.« Ispod dugačkoga nadgrobnog natpisa bijaše uklesana smrt kako
                  pakosno - s veselim licem razdire slavni plemićki grb porodice Vojnića. Dvije
                  godine kasnije položiše u istu raku i njegovu ženu, i tako ostade iza njih sama
                  jedinica, djevojče od šesnaest godina.</p>
               <p>Uzgoj mlade i bogate sirote bijaše dosta zapušten. Znala je toliko koliko ju je
                  mogla naučiti vremešna njemačka guvernanta koja je od sedme godine do smrti
                  njezine majke nastojala oko naobrazbe svoje gojenice. Ujak njezin barun Irmay
                  uvidje da njegovoj maloj nećakinji treba veće naobrazbe i društvena uzgoja, i dade
                  je u zavod engleskih djevica u Pešti gdje su bile uzgajane i mnoge druge velikaške
                  i plemićke kćeri iz Ugarske. Imanja što ih je baštinila Ana dade u zakup, a
                  prihodom je upravljao savjesno i brižno. Poslije triju godina istupi Ana iz
                  zavoda, a tada bijaše već vrijeme da se misli na njezinu udaju. Bilo joj je već
                  devetnaest godina. Ujna barunica uvela je u najodličnije krugove ugarskih velikaša
                  i plemića, a zimsku sezonu sprovela bi s njom u Beču gdje se je također kretala
                  samo u najodličnijem društvu. Ana bješe se lijepo razvila. Bijaše to nježna, fina,
                  upravo aristokratska pojava koja je mlade kavalire, njezine poklonike, neodoljivim
                  čarom zanosila. Za kratko vrijeme što se je Ana pojavila u društvu, imala je već
                  velik broj prosaca. Ona je mogla birati pa je i birala. A mogla je da to čini:
                  bila je lijepa, bogata i ugledna roda.</p>
               <p>Na jednoj bečkoj proljetnoj utrci upoznaše je s elegantnim dragunskim kapetanom,
                  grofom Orfeom Armanom. U velikom steeple-chaseu bio je on pobjeditelj, dakle junak
                  toga dana, komu su se toliki divili i toliki zaviđali sportsku slavu. Grof Armano
                  bijaše vrlo viđena ličnost u najfinijim velikaškim krugovima. Njegovi preci
                  preselili su se sredinom sedamnaestoga vijeka iz Napulja u Istru gdje su imali
                  nekoliko lijepih posjeda. Otac Orfeov zaigrao je na burzi sav svoj imutak i malo
                  zatim umro. Ostavio je dvoje djece: Orfea, koji je bio poručnik kod draguna kad je
                  propao djedovski imutak, i kćer udanu za bogatog baruna Birkenthala. Mladi
                  poručnik bijaše vičan živjeti kavalirski, a nije bilo otkuda. Njegov šura barun
                  nije bio podašne ruke i samo u najvećoj nuždi, kad bi već došlo do skrajne granice
                  gdje bi morao mladi časnik dugova radi položiti svoju čast, priskočio bi mu
                  štedljivi barun u pomoć, i to ne potpuno nego samo utoliko da bratu svoje supruge
                  produlji časnički život. U takvim neprestanim financijalnim neprilikama dotjerao
                  je grof Armano do kapetana pa je onda počeo ozbiljno misliti na ženidbu. Nije bio
                  prijatelj braka jer je dobro poznavao svoju lakoumnost uz koju ne bi bio kadar
                  nikada da usreći svoju odabranu. Ali dugovi što ih je imao i o kojima njegov svak
                  nije htio ni da čuje, prinudiše ga da se sprijatelji s idejom braka. Približio se
                  Ani s neočekivanim uspjehom. Elegantna pojava mladoga časnika, s licem romanskoga
                  tipa, osvojila je jurišem srce mlade djevojke. Ali i grof bijaše očaran cvatućim i
                  vanredno otmjenim bićem mlade plemkinje. Grof saopći ozbiljnu nakanu da se oženi
                  Anom njezinim skrbnicima i rođacima. Barun i barunica Irmay nisu bili obradovani
                  tom ponudom. Znali su da je grof Orfeo lake misli, rastrošan i da ima mnogo duga.
                  Sve to predstaviše oni svojoj nećakinji, ali Ana pokaza neslomivu volju.</p>
               <p>- Ili ću njega ili nikoga! - bijaše njezin stalni odgovor. Proti takvoj odluci
                  nije se dalo ništa učiniti. Napokon, kad postane punoljetnom, a to nije daleko,
                  može birati po svojoj volji. I tako skrbnici Anini, premda nerado, privolješe
                  napokon na njezinu udaju za grofa. Najprije urediše njegove financije gotovinom
                  vjerenice, kako to već biva u takim slučajevima, a zatim bude obavljeno vjenčanje
                  u kućnoj kapelici delidvorskoj, komu je prisustvovalo malone sve plemstvo i
                  boljarstvo zagorsko. Mladi vjerenici, kad su se vratili s uobičajenoga svadbenoga
                  putovanja, nastaniše se u Delidvoru, koji bijaše od pamtivijeka sijelo Vojnićâ.
                  Grad delidvorski stajao je u prekrasnoj okolici na jednom ogranku gore Ivančice.
                  Bio je i veći i ljepši od dvorova sagrađenih na ostala dva imanja, koji su bili
                  obične plemićke kurije gdje velikaška porodica ne bi imala ni prostora stalno
                  prebivati. Delidvor ležao je u sredini mnogih drugih zagorskih imanja, u kraju
                  koji bijaše sav posut velikaškim i plemićkim dvorovima. Takav položaj bio je stoga
                  zgodan, jer su se vlastela mogla često među sobom pohađati i kratiti si ladanjski,
                  često dosadni život. Grof Orfeo veselio se tomu životu koji mu se činjaše
                  bezbrižan i lagodan, dočim je svaki dan sve to više osjećao da mu vojnički stalež
                  s njegovom stegom, sitnicama u službi i svojom društvenom isključivosti postaje
                  bremenom koga se je želio što prije riješiti. Odlučio je čekati dok postane major,
                  a onda će u mir. Za dvije godine ispuni mu se ta želja. Mlada grofica jedva je
                  čekala da se vrati na svoju djedovinu, u svoj ubavi Delidvor. Silila je da što
                  prije krenu u Hrvatsku, a imala je tomu i drugih razloga. Grof je po svojoj navadi
                  živio rastrošno, ljubio je sport i imao svoje kavalirske pohotice kojih se nije
                  mogao odreći. Karte i ljubovanja, usprkos ljepoti i mladosti svoje žene, gutala su
                  silne novce, te je grof i opet pao u dugove. Sada je to dakako sve išlo na račun
                  imutka grofičina. Da se riješi tih novih neprilika, moralo se je prodati ono
                  imanje u zagrebačkoj županiji. Grofica Ana pregorjela je taj gubitak u svojoj
                  imovini kad joj je njezin Orfeo, koga je slijepo ljubila, zadao tvrdu riječ da će
                  odsele živjeti posve inim životom: samo za nju i svoju porodicu. Melita bijaše već
                  tada na svijetu. Imala je godinu dana kad se je mala porodica vratila u
                  Delidvor.</p>
               <p>Grof je imao ozbiljnu volju da sada poživi drugim životom. Probudio se u njem
                  porodični ponos. Bio je posljednji muški potomak slavnoga roda čiji su stari
                  stjecali slavu i glas još u križarskim vojnama. Obuzela bi ga žalost kad je
                  pomislio da bi taj sjajni rod morao s njim izumrijeti ili materijalno propasti.
                  Imutak njegove porodice propao je doduše unepovrat, ali on se je sada bogato
                  oženio; o velikom imutku njegove žene može opet da se veselo zazeleni staro stablo
                  grofova Armano i novom snagom potjera jake mladice. Dvije godine poslije Melite
                  rodio mu se sin Artur. Sada je bio sretan i spokojan. Samo da mu to dijete uzdrži
                  Bog na životu i s njim sve nade u budućnost! On će raditi i brinuti se da mu
                  sačuva materinstvo, a možda da ga još i uveća. Sve je to grof želio i htio, ali
                  volja bijaše u njega slaba. Bilo ga je lako predobiti i ugrijati za lijepe i
                  plemenite stvari, ali njegov zanos brzo bi jenjao i nestalo ga. Tako je bilo i s
                  njegovim odlukama o budućem treznijem životu. Isprva počeo je na svojim dobrima
                  sam gospodariti. Imao je, kao obično umirovljeni oficiri koji se prihvate
                  gospodarstva, velikih osnova koje su mnogo stajale a jedna za drugom propadale.
                  Kao bivši konjanički časnik držao se stručnjakom u konjogojstvu. Naumi urediti
                  ergelu s konjima arapske pasmine na imanju Hrastovcu gdje su još u napoleonsko
                  vrijeme Vojnići imali svoju ergelu. Dobro Hrastovac imalo je zgodan, zdrav
                  položaj, prostrane i zdrave livade na kojima je rasla trava poput »svile«, kao što
                  su seljaci govorili. Zašto da ne bude opet ergela gdje je nekoć bila, pa u sadanje
                  doba gdje se konji plemenite pasmine tako skupo plaćaju? Grof je o toj ergeli
                  sastavio odmah proračun gdje je u točno sračunatim svotama iskazano bilo koliko će
                  ga stajati samo uređenje, zatim koliki će biti trošak uzdržavanja na godinu a
                  koliki opet prihod. On je tu svoju osnovu potanko tumačio grofici i svojim
                  vlastelinskim susjedima koji, nevješti tim stvarima, nisu doduše ništa mogli
                  prigovoriti, ali su ipak u sebi sumnjali da bi taj pothvat mogao onoliko nositi
                  koliko je grof proračunao. No grof nije sumnjao ništa, dapače on, optimista
                  najčistije vrsti, držao je svoj račun neoborivim i latio se odmah izvađanja svoje
                  osnove. Od prijatelja slavonskoga velikaša dobio je uz dosta povoljne uvjete
                  materijal potrebit za ergelu. Mogao je otplatiti nabavnu glavnicu u deset godina,
                  dakle u vrijeme kad bi mu već pothvat nosio korist. Uspjeh prve godine bio je vrlo
                  povoljan. U ergeli prirastao lijep broj ždrebadi kojoj nije bilo prigovora. Grof
                  se je već unaprijed veselio lijepoj dobiti koju će doskora otuda imati. Ali
                  nesretan slučaj uništi sve njegove lijepe osnove. S nepažljivosti slugâ, koji su
                  bili namješteni u ergeli, pojavi se u njoj sakagija koja je u kotaru vladala, i
                  zarazi velik broj konja. Zaraza bijaše tako žestoka da se nije ništa spasiti dalo.
                  Što nije uginulo, imalo se je utamaniti da se bolest dalje ne raširi. Bio je to
                  velik udarac grofu. Ne samo da mu je propala ergela, nego je morao vratiti i
                  glavnicu uloženu u nju. Novaca nije imao gotovih, a to ga prisili da je prodao
                  lijepu hrastovu, za sječu još ne potpuno zrelu šumu u Hrastovcu, na koju je
                  grofica pazila kao na oko u glavi misleći iz nje izvaditi miraz svojoj Meliti kada
                  bi se udavala. Suznim očima pristade na tu prodaju jer drugog izlaska ne bijaše iz
                  te neprilike.</p>
               <p>Za ovim pokusom slijedio je drugi, isto tako nesretan. Sljepar jedan, propali
                  veleposjednik iz Koruške, koji se je pustolovno bavio raznim industrijskim
                  pothvatima, uputi grofa da u planini koja spada k Delidvoru ima bogatih naslaga
                  kamenoga ugljena. Predoči mu kako se danas mnogo traži ta ruda i kako može za
                  kratko vrijeme steći silan novac. Poduzeše pokusno kopanje i zbilja naiđoše na
                  izvrstan ugljen. Grof koji se dugo protivio tomu pothvatu bijaše sada predobiven
                  za osnovu. Sada je već tvrdo vjerovao da tamo dalje u utrobi planine mora biti
                  neiscrpivih naslaga ugljena. Ali u taj posao valjalo je odmah u početku uložiti
                  veliku svotu novaca. Trebalo je sagraditi put u planinu do rovova, valjalo je
                  najmiti vješte rudare koji će rudu tražiti i kopati, nabaviti rudarsko oruđe,
                  namjestiti vrsna stručnjaka koji će tim poslom upravljati itd. Da namakne
                  potrebitu poslovnu glavnicu, uzeo je grof u jednoj bečkoj banci veći zajam kojim
                  je opteretio dobro Hrastovac. Za kratko vrijeme otpoče veliko poduzeće u kojem
                  bijaše poslovnim drugom grofu njegov nezvani svjetovalac. Prvi uspjeh natkrilio je
                  njihovo očekivanje. Iskopaše ugljena za više željezničkih vagona, a to je
                  pothvatnicima otvaralo najljepše izglede u budućnost. Susjedna vlastela koja su
                  porugljivo govorila o tom poduzeću i krstila ga mrtvorođenčetom, zamukoše i sa
                  zavišću u duši uzeše čekati kako će stvar dalje teći. I sama grofica Ana koja je
                  zaklinjala grofa da se kani pothvata u koji se ne razumije, izmirila se sada s
                  muževom osnovom i gojila nadu da će taj pothvat donijeti koristi i blagoslova
                  porodici.</p>
               <p>Ali ta nada nije dugo potrajala. Čim se je dalje rovalo i kopalo, bijahu naslage
                  ugljena sve to rjeđe i slabije. Rovalo se u raznim pravcima, ali na rudu nisu više
                  naišli. Grofov drug, koji je u to poduzeće tobože uložio svoju poslovnu vještinu i
                  iskustvo, svjetovao je da se na više strana učine pokusi, no grofa, koji bijaše
                  sangviničkog temperamenta, ozlovoljio je već ovaj prvi neuspjeh tako, da nije htio
                  ni čuti o kakvim daljnim pokusima.</p>
               <p>- Šta to samo stoji, ti pokusi! - govoraše grof svomu drugu koji se je dao u
                  pustolov za srećom na grofov račun.</p>
               <p>- Bez novčanih žrtava ne da se ništa većega postići - primijeti propalica i
                  preporuči se. Grof je morao da plaća banci velike kamate od uzajmljene glavnice i
                  povrh toga ostade na njemu briga kako će i samu glavnicu otplatiti.</p>
               <p>Poslije tih neuspjeha dade se grof na tovidbu volova. Znao je da u Beču i Trstu
                  imadu tovna goveda izvrsnu prođu. Zašto da i on ne pokuša sreću? Imao je u obilju
                  svakovrsne krme na svojim dobrima, imao prikladne staje, blizu je željeznice, pa
                  zašto da se ne lati toga unosnoga posla? I nabavio si iz alpinskih predjela volova
                  kojih se meso radi finoće mu osobito traži. Prije toga čitao je mnogo kako treba
                  udesiti posao tovidbe, kakve vrste krmu davati, u koje doba dana i noći, koliko na
                  obrok, čim treba tovljenike napajati i koliko, kako ih timariti, sve, sve je on to
                  potanko proučio i uputio služinčad kako ima da radi. Posao tovidbe napredovao je
                  lijepo. Tovljenici uspjeli su da ne mogu ljepše. Bijaše ih malo ispod dvadeset
                  metričkih centi životne težine. Grof je sam otputovao u Beč kada je imala doći
                  prva partija od dvadeset tovljenika. Roba se je kupcima vanredno svidjela i dobro
                  je platiše. Proživjevši u Beču veselo i raskošno nekoliko dana, vrati se grof s
                  malim ostatkom kupovnine u Delidvor i opet se živo dade na posao. Doskora dođe na
                  red druga partija tovljenika, pa treća i četvrta i tako dalje. Sada već nije
                  trebao grof da osobno putuje u Beč nego je tovljenike povjerio pouzdanom slugi
                  koji ih je kupcu predao, a novci su stigli poštom. Grof je začudo o ovom pothvatu
                  vodio prilično točan račun. Računao je što ga stoji nabava materijala, krma, što
                  opet služinčad, otpremanje robe i drugi manji izdaci. Kada je sve to sravnio s
                  kupovninom, pokazala se ipak prilična dobit kojom je mogao da bude zadovoljan.
                  Grofici je odlanulo, premda je od toga novca najveći dio potrošio grof na samu
                  svoju osobu i svoje otmjene pasije. On je često odlazio u Češku na lovove k svojim
                  velikaškim znancima, polazio utrke u Beču, Baden-Badenu i Berlinu, obletio za
                  ljetne sezone više raznih lječilišta u Alpama i na rivijeri, više zabave nego
                  zdravlja radi. Ti njegovi izleti stajali su mnogo novca, jer je grof Orfeo svuda
                  živio otmjeno i kavalirski. Znajući grofica koliko grof troši na te izlete, nije
                  imala nikakve volje da ga na njih slijedi. Nije joj nikada palo na um da od njega
                  takva šta zahtijeva, tim manje jer je znala da grof najvoli sam putovati, da ne
                  voli biti smetan. Grofica je zadovoljno sjedila u svom dražesnom Delidvoru, baveći
                  se svojom dječicom i gospodarstvom koliko je mogla i znala.</p>
               <p>Tri godine bavio se grof uvijek jednakom srećom gojidbom tovljenika tako da su se
                  nekoja susjedna vlastela povela za njim i u manjem opsegu stala se baviti poslom
                  koji je grof već uvelike tjerao. Ali prekasno se dosjetiše. U zao čas po njih i po
                  grofa buknuše među govedima opasne pošasti, a sve susjedne zemlje zatvoriše
                  granice napram Hrvatskoj. Nije preostalo ino nego napustiti taj posao koji se u
                  domaćim prilikama nije mogao isplatiti. Zatvor granice trajao je dugo. Na kratko
                  vrijeme znali bi dozvoliti uvoz goveda, ali u to vrijeme ne bijaše gotove robe za
                  promet. Onda su se opet pojavile pošasti u raznim krajevima i granica bude
                  zatvorena. Tako je potrajalo nekoliko godina. Ta nedaća upravo je porazila grofa
                  koji je sada jednako s drugom vlastelom počeo jadikovati da gospodarstvo ništa ne
                  nosi i da si samo vrlo bogati ljudi mogu uštiti luksus da drže imanje u svojoj
                  vlasti.</p>
               <p>Kamate što ih je morao plaćati bečkoj banci od poslovne glavnice pozajmljene za
                  kopanje ugljena, progutale su obično sav prihod dobra Hrastovca. Bilo mu je kao da
                  i nema toga imanja. Otplatiti nije mogao ništa. Livade, pak gornica i prihod iz
                  vinograda, koji bijahu silno zapušteni, bijahu jedini veći prihod iz koga je
                  trebalo namiriti porez i kućne potrebe koje ne bijahu male. U Delidvoru živjelo se
                  sjajno, velikaški. Grofove četveroprežne, elegantne karuce, bečka radnja, budile
                  su zavist kod zagorskih velmoža i plemića. Deset poizbor konja za vožnju i jahanje
                  bilo je u njegovim stajama smješteno. Držao je dobro plaćena konjušnika, izučena
                  lovca iz. Češke, a povrh toga velik broj livrejovane i prostije služinčadi. Dvije
                  sobarice bile su na poslugu grofici i maloj Meliti kojoj je već držao francusku
                  guvernantu. Artur, »mlada grofovska milost«, kako ga je služinčad zvala dok još
                  bijaše malim dječakom, bio je također na brizi iste guvernante. Kad su djeca već
                  podrasla, bilo je većega troška s njom. Melitu dadoše u Budimpeštu u isti zavod
                  »engleskih gospodična« gdje je i mati joj uzgajana bila. Artur dobio je
                  informatora koji je imao teška posla s prokšenim i obijesnim dječakom, koji se
                  nikako nije htio priljubiti učenju. Mladi grofić ne bijaše baš nadaren, shvaćao je
                  i učio teško, a nije, možda baš zato, imao nikake volje za učenje. Jedva je čekao
                  da ga informator otpusti, pa da onda može s češkim lovcem u goru ili u polja da
                  lovi. Imao je krasnu dječačku pušku iz koje je već sada izvrsno gađao. Osim toga
                  je rado jahao na svom vatrenom poniju, a u jahanju bio mu je sam grof učiteljem.
                  Na tom konjiću posjećivao je on bliže susjede ako mu bijaše doma dosadno. Teškom
                  mukom proturaše ga kroz gimnaziju, a tada ga primiše u novomještansku vojnu
                  akademiju. Sveze što ih je grof imao s najuplivnijim ličnostima u Beču, pomogoše
                  mu doći u taj najodličniji vojnički zavod u monarhiji, iz koga je također sretno
                  isplivao i kao husarski časnik iz njega istupio. Bilo mu je tada istom dvadeset
                  godina.</p>
               <p>Dok su se djeca izvan kuće u zavodima nalazila, grof je živio po svom običaju. Bio
                  je neprestano na putu idući za zabavama u kojima je mislio da će se otresti
                  neugodnosti koje su mu doma neprestano dodijavale. Trebalo je neprestano sezati
                  rukom u džep i plaćati, a obično ne bijaše otkuda. Grof je padao iz jednoga duga u
                  drugi, broj mjenica i zadužnica rastao je bez prestanka i opterećivao njegova
                  dobra koja su sve manje nosila. I njegovi vinogradi koji su ga prije znali
                  izbaviti iz mnoge neprilike, sada su ga izdali. Filoksera ih je uništila dokraja,
                  a grof se nije brinuo da namjesto starih vinograda uredi američki nasad. On nije
                  imao vjere u tu prekomorsku lozu, tvrdeći da nam sve gospodarsko zlo dolazi iz
                  novoga svijeta. I tako vrhunci najljepšega položaja na kojima je domaća lozica
                  rodila najizvrsnijim vinom, ostaše pusti parlozi ili su bili mjestimice zasijani
                  kukuruzom. Kolika razlika u prihodu nekada i sada!</p>
               <p>Ali mjera trebala je da bude puna. Bečka banka, gdje se je grof zadužio radi svoga
                  rudarskoga pothvata, otkaza glavnicu. Što sada? Da namiri staroga vjerovnika, bio
                  bi morao sklopiti bilo gdje novi zajam. Ali to mu ne pođe za rukom. Hrastovac
                  bijaše preko dvije trećine vrijednosti opterećen, a i na Delidvoru bijaše velikih
                  tereta. Uz to su imanja slabo nosila. Sve to bijaše dobro poznato novčanim
                  zavodima gdje je tražio zajam, i oni odbiše grofa. Nije preostalo ino nego gledati
                  da dobro Hrastovac što bolje proda. Pane mu na um sretna misao da ga ponudi barunu
                  Irmayu koji po tankoj krvi bijaše Vojnićeva roda. Barun, koji bijaše sestrić
                  grofice Ane, prihvati napokon tu ponudu, najviše iz pijeteta prema svojoj majci.
                  Znao je on dobro da su u Hrastovcu šume poharane, da su oranice dozlaboga
                  zapuštene i samo livade da imadu cijenu. No on je to imanje smatrao kao porodičnu
                  svetinju i nije ga htio da ispusti iz ruku. Kupovnina koju je isplatio bijaše
                  velika, mnogo veća negoli vrijednost dobra. Barun je radio plemenito imajući na
                  umu da pomaže postradaloj rodbini.</p>
               <p>Poslije te prodaje išlo je sve nagore. Grof i grofica počeše osjećati svu težinu
                  života ljudi koji su u novčanoj oskudici. Grof je morao da rasproda suvišne konje
                  i karuce, otpustio je nepotrebnu služinčad, a u svom domu uveo što jednostavniji
                  način života. Tim se je doduše nešto prištedjelo u gospodarstvu i kućanstvu, ali
                  materijalna nevolja ipak je tištala njega i porodicu mu. To ga uostalom nije
                  smetalo da svaki put kad bi iz imanja izvadio oveću svotu novca, po nekadanjoj
                  navadi dobar dio toga novca lakoumno potroši ne misleći ni na ženu ni na djecu, ni
                  na jadno stanje svoga dobra. Njegov sin Artur trebao je svaki čas novaca. Pisao je
                  po novce i kući i tetki barunici i trošio tako neobuzdano da se je i samomu grofu
                  činilo previše. I Melita imala je često svoje otmjene želje koje su dosta stajale,
                  no kojih se ona nije htjela odreći. Grof joj je morao držati skupocjena jašca, jer
                  je bila strastvena jahačica, morao je voditi na velikaške plesove i zabave u Beču,
                  Gracu i Budimpešti, na operne predstave u Zagrebu kada bi gostovao pjevač
                  svjetskoga glasa, na soareje i kućne zabave takozvanoga »boljega« društva u
                  Zagrebu, u kom je bilo nešto domaće, a tim više talmi-aristokracije, koju je ona
                  prva smatrala svojom štafažom. Pohađala je i razna lječilišta u Švicarskoj i na
                  rivijeri, kamo su dolazili ljetovati bogati Englezi, Francuzi i Rusi. Ti su izleti
                  dakako skupo stajali, ali roditelji su morali prihvatiti svaku priliku gdje je
                  bilo mogućnosti da im se kći dobro uda, a bila je već u dobi gdje se nije smjelo
                  dugo oklijevati.</p>
               <p>Tako su u Delidvoru svi članovi grofovske porodice živjeli rastrošno i lakoumno ne
                  misleći na žalostan konac takva života koji nije mogao izostati. Jedina stara
                  grofica bijaše iznimka. Ona nije imala nikakvih potreba ni izdataka. Živjela je
                  neprestano na svom imanju, otkuda se nije micala, dapače i svoje susjede rijetko
                  bi kada u godini posjetila. Ima već više od deset godina da je nije bilo ni u
                  Zagrebu, ni Varaždinu. Odijevala se je staromodno, jer je uviđala, da bi nove
                  oprave mnogo stajale. Bolje da se taj novac uštedi za potrebe njezina muža i
                  djece. Znala je ona da te potrebe proždiru sve to više njezinu očevinu, ali je te
                  potrebe priznavala.</p>
               <p>- Bože moj - znala bi govoriti svojim prijateljicama kad bi se povela riječ o
                  teškim vremenima koja su stigla boljare i plemstvo - ja znam da i mi živimo (tu je
                  dašto i sebe računala) preko svoje snage, ali što da se uradi? Ako ćemo živjeti
                  bez ikakova komfora, ako si ne budemo ništa uštili i ne išli usporedo s ostalim
                  otmjenim društvom, onda to nije život kavalirski, nije uopće po nas nikakav život.
                  Istina je, doduše, da kroza to propadamo u sve to veću nevolju, da se moramo
                  boriti i da ćemo napokon i propasti, ali to je sudbina našega staleža. Propadamo
                  redom, jedan prije, drugi kasnije. To je valjda kletva koja stiže potomstvo naših
                  otaca za njihove grijehe... Svi ćemo propasti.</p>
               <p>Ovo bijaše tvrdo uvjerenje grofice Ane koje si je u posljednje vrijeme sama
                  stvorila. Imala je dosta primjera koji su je samo još ukrijepili u njezinu
                  uvjerenju. Trebalo je samo pogledati oko sebe. Svi ti velikaši i plemići koji su
                  posjedovali velike i lijepe djedovske posjede u njezinoj blizini, stajali su na
                  rubu propasti, a neki su već i propali. Ona je stoga išla u susret budućnosti s
                  nekom rezignacijom u kojoj se je gubio strah i očajanje zbog katastrofe koja je
                  morala nadoći. Jedino što je željela bijaše da ona živa ne dočeka te propasti, već
                  da je prije sahrane u djedovskoj grobnici. Osjećala je da bi joj užasno bilo
                  rastati se s Delidvorom gdje se je rodila i lijepu svoju mladost sprovela. To
                  bijaše jedina misao koja ju je onda uznemirivala i činila je sjetnom i
                  zabrinutom.</p>
               <p>Ova je crna misao saleti i u čas kada je s Melitom svršila kratki i neugodni
                  razgovor na terasi. Zadubila se u misli i sjedila nepomično u svom naslonjaču.
                  Melita je nije smetala. Zamišljena sama i pod utiskom ladanjske dosade naslonila
                  se desnom rukom na ogradu terase i gledala neko vrijeme u okolicu, onda opet
                  otvorila knjigu, nešto malo čitala, pa je napokon zlovoljno zatvorila i pošetala
                  uzduž ograde. Ujedanput stane i pogleda zorko prema zapadnoj strani na cestu. Lice
                  joj dobi sada posve drugi izraz: oživjelo, uzbudilo se.</p>
               <p>- Maman! - viknu kontesa grofici niti ne obazirući se na nju.</p>
               <p>Grofica podigla glavu i čekala što će dalje čuti.</p>
               <p>- Netko dolazi - produlji kontesa s velikim interesom. - Dođi da vidiš!... Sigurno
                  idu k nama...</p>
               <p>Grofica polako ustade sa svoga naslonjača i laganim korakom pristupi k ogradi gdje
                  nastavi k očima svoj naočnik te stade gledati pokazanim si pravcem.</p>
               <p>- Vidiš li, maman!... To je cijelo društvo... vrlo zanimivo društvo... Ah, mon
                  Dieu! - prihvati sada kontesa smješljivim licem i veselim tonom - ima ih u
                  karucama jedan jaši na konju, a na tandemu sjede dvoje... Muškarac i ženska...
                  Prekrasno!...</p>
               <p>- To su Andrinine karuce! - reče grofica koja se je samo za kočiju zanimala. - To
                  su njezini bijelci, zar ih ne poznaš?...</p>
               <p>- Zbilja, imaš pravo, maman! - potvrdi kontesa. - A onaj jahač koji uz kočiju
                  jaši... tu zastade malko, ali skoro zatim nastavi začudo mekim i ljupkim glasom -
                  ah, to je sigurno Alfred. Tko bi drugi bio... sigurno je on!...</p>
               <p>Za one na tandemu nije već sada kontesa puno marila. Činilo se da ne skida pogleda
                  s karuca i jahača koji je elegantno jahao sa strane na vatrenu vrancu.</p>
               <p>- Jest, to je Alfred - ponovi kontesa tiho kao da sama sa sobom govori, tako tiho
                  da je ni grofica nije čula.</p>
               <p>- Pozdravljaju nas! - javi se sada grofica.</p>
               <p>- Tko? - upita rastreseno kontesa.</p>
               <p>- Oni na tandemu... Vidiš kako rupcima mašu prema nama? - govoraše grofica.</p>
               <p>Obje gospođe odvrate istim načinom pozdrav s terase. Ono dvoje što se je vozilo na
                  tandemu bijaše daleko odmaklo pred karucama koje su za njima slijedile. Dojurili
                  su za kratak čas pod sam dvor, pa se je sada s ceste čuo jak mladićev glas:</p>
               <p>- Dobar dan, maman!... Dobar dan!</p>
               <p>Grofica zadrhta u svem tijelu; bilo joj je kao da će se onesvijestiti.</p>
               <p>- Artur! - usklikne ona slabim glasom i oči joj se napuniše suzama.</p>
               <p>- Artur! - ponovi mehanično kontesa svrnuvši opet svoj pogled na karuce i
                  jahača.</p>
               <p>Grofica bijaše silno uzbuđena. Minulo je pol godine da nije vidjela svoga sina.
                  Taj obijesni, razuzdani, ali uz sve to simpatični mladić bijaše njezino »drago,
                  najdraže dijete.« Bio je tijelom i dušom prava slika i prilika svoga oca, pa kano
                  da je sva ljubav grofice Ane, koju je gojila za svoga muža, prešla i na sina.</p>
               <p>- Idemo im u susret! - reče grofica drhtavim glasom! - Vodi me, Meli!</p>
               <p>Kontesa priđe k majci i ponudi joj ruku po kojoj odmah osjeti duševnu uzbuđenost
                  njezinu.</p>
               <p>- Ti si vrlo uzbuđena, maman!... Umiri se!</p>
               <p>- Pravo veliš, jako sam uzbuđena... Što ćeš, dijete! Takvi su već roditelj
                  i...</p>
               <p>Obje pođoše do puta koji je s javne ceste vodio uz brijeg ravno u dvorište
                  delidvorsko. Koturaši na tandemu gonili su do sredine toga puta, ali put bijaše
                  sve strmiji prema vrhuncu i oni su sašli dolje, te je sada Artur tjerao vozilo
                  rukom sve do vrha. Pred njim koračala je u ženskom koturaškom odijelu baronesa
                  Ela, poznata koturašica zagorska, koja je, na radost svojih koturaških znanaca,
                  bila prevalila već oveće distancije kao do Beča i do Mletaka. Prije nekoliko dana
                  vratila se je upravo iz Graca, obišav na tom putu u pratnji svoga brata sve
                  poznate velikaške plemićke dvore štajerske. To bijaše njezin jedini i najmiliji
                  sport komu je bila svom dušom odana, no kraj svega toga nije ona ipak slovila s
                  osobite kakve vještine kao koturašica. To je i sama znala, pa zato nikad nije
                  sudjelovala kod javnih utrka, premda su je mnogi na to nagovarali. Ona bijaše
                  zadovoljna tim da je žilava i ustrajna sportkinja, pa da može na svom vozilu
                  prelijetati poput ptice iz jednoga kraja u drugi, znance iznenađivati,
                  ljubobitnost u publici buditi i vrijeme si najljepšim načinom kratiti. Baronesa
                  Ela bješe već prevalila tridesetu godinu, bila je dakle već u dobi kad si je mogla
                  dozvoliti nešto slobodniji život koji bi možda mlađoj djevojci zamjerali. Bijaše
                  rumena, nešto suncem opaljena lica, kose svijetložute, a jedra i puna stasa,
                  energična u kretnji i govoru... Radi njezina živa temperamenta svi su je voljeli;
                  ona je u svačiji dom u koji je stupila unijela veselost i živost. S udajom nije
                  više računala; dok je bila posve mlada, još pupoljče, bijaše vanredno dražesna
                  pojava svojom svijetlom, sunčanom kosom i svježim, rumenim licem. Imala je tada
                  mnogih dvorilaca, koji su bili zaneseni milinom njezina cvata i nježne
                  spoljašnosti, ali prosaca ne imaše nikada. I ona bijaše član velikaške porodice
                  koja nije baš živjela u povoljnim materijalnim prilikama, a osim nje bilo je više
                  braće i sestara. Tu, dakako, ne bijaše izgleda za udaju. Ali to nije ogorčilo
                  života mladoj baronesi. Ona je sačuvala prirođenu svoju veselost i živost
                  temperamenta. Na njoj ne bijaše ni traga od dosadne kake usidjelice koja je
                  zamrzila na svijet i samu sebe samo zato jer se nije udati mogla.</p>
               <p>- Ah, ta to je Ela! - kliknu veselo Melita prepoznav svoju prijateljicu. - Gdje se
                  je to dvoje našlo? - dodade nato, i poče mahati lepezom prema dolazećima. - Žurite
                  se, zaboga!... Mi vas nestrpljivo čekamo! - doviknu na to kontesa koturašima koji
                  su se umoreni dalekom vožnjom, lagano uspinjali strmim putem. Artur, čuvši taj
                  poziv, prisloni vozilo na jednu voćku kraj puta, priskoči k Eli i uhvati je za
                  ruku. »En galop!« zapovjedi mladi časnik i njih dvoje polete zbilja kao na komandu
                  uz strminu. Za nekoliko trenutaka bijahu na mjestu gdje su ih čekale grofica i
                  kontesa. Ela, sva zaduhana i zažarena od te kratke letnje, objesila se Meliti o
                  rame ne mogući ni riječi izustiti, dočim je Artur svesrdice grlio majku i ruke joj
                  cjelivao, govoreći joj umiljato i nježno:</p>
               <p>- Draga moja, slatka maman! Kako je tebi?... Imaš li me još rado?</p>
               <p>Grofica se rastapala od milja... Kako joj samo milo toplo govori taj njezin
                  lijepi, zlatni dečko!...</p>
               <p>- Ah, kako sam sretna da te opet vidim! - govoraše grofica razdragana pa je rukom
                  privinjala njegovu glavu na svoje rame i cjelivala mu svijetlovranu kosu. - Ti si
                  nas tako iznenadio.</p>
               <p>- Ja sam pisao, još prije tjedan dana pisao sam da ću doći, ali nisam dobio ni
                  odgovora ni novaca - reče Artur izvinuv se iz grofičina zagrljaja.</p>
               <p>- List glasi na oca, a on je u Beču - odvrati mati.</p>
               <p>- Do bijesa, pa baš sada kad sam silno trebao novaca... Bio sam u velikoj
                  neprilici, moradoh u Židova posuditi - žestio se mladi poručnik. - Ah, da ti znaš,
                  maman, kolike kamate moramo plaćati...</p>
               <p>- Ne govorimo sada o tom - upade mu tiho grofica u riječ i uhvati se ispod njegove
                  ruke. Uto priskoči k njima Melita i zagrli brata.</p>
               <p>- Zar mi nećeš ni cjelov dati, ti nevaljanče? - govorila je bratu ljubeći ga u
                  lice i usta. - Kaži nam gdje si se sastao s Elom; ona još nema dosta sape da
                  progovori...</p>
               <p>- U Zagrebu sastadoh se s Alfredom - uze pripovijedati Artur - koji se je ondje
                  desio u poslu svoje tetke Andrine. On me odveze k njoj na imanje gdje sam zatekao
                  Elu s bratom. Na njezinu vozilu evo me sada kod kuće... À propos... ti možda i ne
                  znaš da se Alfred ženi.</p>
               <p>Melita problijedi, a i grofica se na tu vijest trže sva iznenađena.</p>
               <p>- Što to veliš? - pitala ona kao da pravo ne vjeruje svom sinu.</p>
               <p>- To je gotova stvar - uvjeravaše je Artur. - On uzima pokćerku svoje tetke...
                  Izvrsna partija...</p>
               <p>- Ljubicu? - pitala dalje grofica, dočim je Melita, stojeći uz nju, mramorkom
                  šutjela. Vidjelo joj se da je silno uzbuđena, ali da nastoji svladati se i
                  sabrati.</p>
               <p>- Tako je željela Andrina koja svoju pokćerku vanredno ljubi - umiješa se sada u
                  govor Ela. - Alfred je siromašan barun, kao što smo i mi, pa se može smatrati
                  sretnim da dobiva ženu koja će baštiniti ogroman imutak.</p>
               <p>- Upravo mi ju je ispred nosa ugrabio - primijeti ozbiljno Artur - toga mu neću
                  zaboraviti...</p>
               <p>- Ti si još dijete, moj sinko - reče mu grofica, - pa ti imaš još dosta vremena da
                  misliš na ženidbu.</p>
               <p>- Pravo veliš, maman! - prihvati mladi grof lakoumnim tonom - ženidba neka još
                  čeka na me, ja hoću da se naužijem slobode i života... Samo gledajte da se Melita
                  uda; kako se je samo uljepšala za ovo pol godine, što se nismo vidjeli... Treba
                  joj naći muža, jer će inače ostati usidjelica.</p>
               <p>- Kao ja! - upade mu u riječ Ela smijući se.</p>
               <p>- Brak nije uvijek sreća - primijeti grofica obzirom na Elu. No ta obzirnost
                  bijaše suvišna, jer je Ela bila posve zadovoljna svojim stanjem. Ona je
                  pretpostavljala svoju usidjeličku slobodu običnomu braku.</p>
               <p>Uto se podno brijega uz koji je vodio put u dvor pojave karuce Andrinine kojoj je
                  oblijevo sjedila njezina pokćerka; iza njih postrance jahao je Alfred.</p>
               <p>Melita, opaziv ih, uze ispod ruke Elu i brzim korakom odjuri s njom prama perivoju
                  koji se je sterao s desne strane dvora.</p>
               <p>- Kamo me vodiš? - upita Ela kontesu.</p>
               <p>- Neću da ih dočekam... odvrati Melita spješeći naprijed. - Mrsko mi je.</p>
               <p>- Srdiš se na Alfreda? - reče povjerljivo Ela.</p>
               <p>- Ja?... Ne razumijem te!</p>
               <p>Melita je izustila te riječi tako mirnim i hladnim tonom da je Ela nije već ništa
                  dalje pitala. A kako je ipak u njoj taj čas vrelo i kipjelo, kako je dobro
                  razumjela pitanje svoje prijateljice! Ta, ne bijaše nikakva tajna da je Alfred bio
                  strasno zaljubljen u lijepu i duhovitu kontesu, i da se je njoj sviđao pristali,
                  vitki mladić. Sve je držalo zastalno da će Alfred zaprositi ruku kontesinu, a eto
                  sada se je inače desilo.</p>
               <p>Šuteći zamakoše obje djevojke u perivoj.</p>
            </div>
            <div type="chapter">
               <head>II.</head>
               <p>Međutim su karuce stale u dvorištu, te iz njih izađe vremešna, dobro sačuvana
                  gospođa, povisoka stasa i jaka tijela. Lice njezino, na kom se viđahu traci povele
                  rumeni, odavalo je veliku odlučnost i neslomivu volju. Posve protivan tip grofici
                  Ani. To je barunica Andrina Winter, vlastelinka susjednoga dobra Borkovea.</p>
               <p>Za njom iskočila je prirođenom gracijom iz karuca u svijetlosivoj batistenoj
                  opravi mlada osamnaestgodišnja djevojka, još pravi pupoljak. To je njezina
                  pokćerka Ljubica. Gustu, smeđu kosu savila je poput krune vrh tjemena na kom je
                  lebdio laki girardi-šeširić od japanske slame sa širokom bijelom vrpcom i ukusnom
                  petljom od teške bijele svile, na kom bijaše pričvršćena briljantna ruža kao
                  kopča. Djevojka bijaše srednjega stasa, nježnih ali punih oblika, fina lica koje
                  je podilazio laki rumenac, a blaga i umiljata pogleda kao u djeteta koje samo želi
                  da se drugima svidi i umili.</p>
               <p>Stare prijateljice srdačno se pozdrave.</p>
               <p>- Došla sam - govoraše barunica - jer znam da ti nećeš do mene doći... po
                  običaju... Tko te želi vidjeti, mora doći u ovu tvoju eremitažu...</p>
               <p>- Ja nikamo ne idem - odgovori grofica - velika je rijetkost ako se kamo odvezem.
                  Ali zato me uvijek veseli ako me moji dobri znanci posjete... A, gle Ljubice! -
                  progovori sada grofica djevojci koja je međutim skromno, da, ponizno prišla i
                  poljubila ruku grofici. Ova ju je jedan čas motrila pogledom tobože milostivim,
                  ali koji ne bijaše prost od primjese mrzosti. Vijest o njezinoj udaji za baruna
                  ostavila je ipak žalac u grofičinu srcu. I ona je živjela u nadi da će Alfredov
                  izbor pasti na Melitu koja mu se je toliko sviđala, ali pokazalo se eto sada da on
                  bez svoje tetke ne može da bira.</p>
               <p>- Ljepušna je! - reče grofica istiha da se je jedva čulo.</p>
               <p>- To je najmanje - prihvati barunica - ali je u svem valjana i dobra. Moram je
                  pred njom samom pohvaliti... Hernals je doista izvrsno uređen zavod.</p>
               <p>Ljubica je naime bila odgojena u Hernalsu, kamo je primiše kao sirotu poslije
                  smrti njezina oca potpukovnika Vojvodića. Otac joj bijaše glavni prijatelj također
                  već sada pokojnoga Ivana baruna Wintera, muža barunice Andrine. Obadva su služila
                  kod iste pukovnije, pa se je tako desilo da je kapetan Vojvodić u krvavoj bici kod
                  Magente godine 1859. spasio život tadanjemu majoru Winteru. Na bataljun pješaka
                  kojim je zapovijedao major Winter udariše nenadano francuski Zuavi, po svom
                  običaju vanrednom žestinom, i natjeraše zbunjeni austrijanski bataljun u kanal
                  koji je iza njegovih leđa tekao kroz razne kulture. Major Winter, bivši na konju,
                  skoči skupa s njim u vodu i pokuša da prepliva na drugi kraj. Ali Zuavi ispale za
                  njim više hitaca, od kojih jedan pogodi konja u glavu, te je vjerno živinče počelo
                  odmah tonuti u vodu, a drugi hitac zahvati majora u desnu ruku. Major bijaše u
                  smrtnoj pogibelji jer nije bio vješt plivanju. U tom dubokom kanalu bio bi sigurno
                  poginuo da mu nije priskočio u pomoć kapetan Vojvodić koji ga, metnuvši na kocku
                  vlastiti život, teškom mukom dovuče do drugoga brijega. Taj plemeniti čin nije
                  barun Winter nikada mogao zaboraviti svomu bojnomu drugu. Njih dvojica postaše
                  najbolji i najvjerniji prijatelji, prava braća. Jedan bez drugoga nije ništa
                  važnije učinio, radili su uvijek sporazumno. Tako su se po dogovoru i oženili
                  istom onda kada su pošli u mir. Bilo je to nešto pokasno, ali njih su dvojica
                  držala da vojnik prestaje biti vojnikom čim se oženi. U braku proživio je
                  potpukovnik Vojvodić samo deset godina. Tada mu umre žena, a on ostade iza nje
                  udovac s Ljubicom. Winterovi pozvaše ih k sebi, i tako ostadoše zajedno kao jedna
                  porodica. Ljubicu su smatrali zajedničkim svojim djetetom. Barun i barunica
                  ljubili su pametnu i lijepu djevojčicu kao svoje vlastito dijete, jer svoje djece
                  nisu imali. Ujedanput oboli nasmrt potpukovnik Vojvodić. Nahladio se u lovu i
                  zadobavio se upale pluća. Nije hasnila ni pomoć liječnika, ni njega prijatelja;
                  stari, hrabri vojnik podleže opasnoj bolesti i umre. Na smrtnoj postelji ponoviše
                  mu barun i barunica, što su mu za života već toliko puta kazali, da uzimaju
                  Ljubicu pod svoje dijete, koje će odsele biti samo njihova skrb i briga.
                  Potpukovnik, znajući komu ostavlja svoje jedinče, zatvorio je mirno svoje oči,
                  samo je izjavio želju da mu dijete kada doraste za to pošalju u Hernals, jer je
                  mnogo držao do sistematična uzgoja, pa u zavodu gdje borave i druge djevojke njoj
                  ravne rodom i društvenim tradicijama. Ispuniše mu tu želju, a budućnost je
                  pokazala da potpukovnik nije krivo sudio. Ljubica se je u zavodu krasno razvila
                  tjelesno i duševno, a u kući njezina poočima i pomajke tko zna bi li sve tako
                  uspjelo. Dok je ona boravila u Hernalsu, umro je njezin poočim naglom smrću u
                  Borkovcu, četiri godine poslije smrti njezina oca. Ostala joj sada sama pomajka,
                  barunica Andrina koja bijaše Ljubici svom dušom odana. Najvruća joj bila želja da
                  djevojci nađe dobra muža uz koga će biti sretna i zadovoljna. Treba, dakako,
                  birati iz boljih, velikaških krugova, a među tima ima ih malo, vrlo malo, koji
                  smatraju brak s »ozbiljne i kršćanske« strane, kako je ona željela da bude svaki
                  brak. Bivši sama srećna u braku, htjela je da i njezinu pokćerku ne mine ta
                  sreća.</p>
               <p>Razmišljajući o toj budućoj sudbini djevojčinoj, pade joj na um sinovac njezina
                  muža barun Alfred. Bijaše to mlad ulanski natporučnik, valjan časnik, lijep i
                  otmjen. Imutka nije imao, jer njegov otac, koji je imao oveći plemićki posjed u
                  Koruškoj, izgubio je svu svoju imovinu lakoumnim životom. Poslije njegove smrti
                  morao je stric da ga podupire da može donekle prema svomu staležu živjeti. Mladi
                  časnik osjetio je težinu svoga položaja te je živio razumno i umjereno. Njegov
                  stric, dok je živio, oštro je pazio da mu sinovac ne udari stranputicom kao
                  pokojni mu otac, a sinovac se je čuvao da se u ničem ne zamjeri svomu dobrotvoru.
                  Nakon njegove smrti njegova je strina uzela na se brigu s Alfredom. Bila mu je
                  dobra ali stroga, a mladi čovjek pokoravao se slijepo svemu što bi ona odredila,
                  kao da nema svoje volje. Znao je on dobro da je u njezinoj ruci sva njegova
                  budućnost.</p>
               <p>Čim je barunica više mislila o braku Alfredovu s Ljubicom, tim joj se više sviđala
                  ta zamisao. Poslije njezine smrti ostat će sav imutak njima dvoma, koje je ionako
                  opredijelila za baštinike. Dobit će njezino očinstvo, imanje Borkovec i veleposjed
                  Winterhof u Koruškoj, koji bijaše vlasništvo pokojnoga baruna. Ovaj posjed imao je
                  za Alfreda tim veću cijenu jer bijaše rodovno sijelo porodice baruna Wintera.
                  Barun Alfred često je mislio na to kako bi lijepo bilo da taj veleposjed njemu
                  pripadne. Kako bi ga on čuvao i pazio na nj kao na oko u glavi! Ali bez strine,
                  koja je poslije smrti svoga muža baštinila i to imanje, nije mu se ta tajna, vruća
                  želja nikako ispuniti mogla. Kad ga je nedavno barunica pozvala da s njim govori u
                  četiri oka o vrlo važnoj stvari, pa kada je razumio iz njezinih usta osnovu o
                  svojoj ženidbi s Ljubicom, bijaše mladić tako uzbuđen i smeten da nije mogao
                  riječi progovoriti. Na jednoj strani smiješila mu se sreća koja mu je nuđala
                  njegovu djedovinu za kojom je toliko uzdisao - na drugoj opet strani stajala je
                  Melita sa svojim dražima koje su ga opčinile u kratko vrijeme boravka što je sada
                  bio kod strine u Borkovcu. Zaljubio se strastveno u duhovitu i lijepu kontesu, a
                  kad se je uvjerio da se i on njojzi sviđa, riješio se da će govoriti sa svojom
                  strinom radi njihove ženidbe.</p>
               <p>Ali do toga nije došlo. Strina ga je pretekla svojom ponudom o kojoj je držala da
                  će je mladić objeručke prihvatiti. Nemalo se stoga začudila vidjevši da joj
                  sinovac oborene glave šuti kao da mu se ne sviđa njezina osnova.</p>
               <p>- Što ti je? - upitala ga ona oštrim glasom. - Zar ti nije pravo što ti
                  preporučam?... Jesi li se možda već kojoj drugoj zavjerio?</p>
               <p>- Nisam, ali ja ljubim - odgovori smeteno mladi barun.</p>
               <p>- Koga?... - Melitu? - pitala je dalje naglo barunica koja je mogla opaziti iz
                  riječi i vladanja svoga sinovca da ga kontesa živo zanima.</p>
               <p>- Da, Melitu - priznade on istiha.</p>
               <p>Barunici se smrklo lice.</p>
               <p>- Od te tvoje simpatije - reče ona strogo - neće biti ništa. Melita bila bi tvoja
                  nesreća i propast...</p>
               <p>Alfred pogleda bolnim pogledom strinu. Nije vjerovao njezinim riječima i boljelo
                  ga što ona tako govori o djevojci koja mu je mila.</p>
               <p>- Ti mi ne vjeruješ; vidim ti na licu, ali ja ću te odmah uvjeriti. - Ustade, i
                  pristupiv staromodnomu sekreteru od mahagonijeva drva, izvadi hitro iz njega pismo
                  koje pruži Alfredu.</p>
               <p>- Čitaj to!</p>
               <p>Alfred uze list i stade ga čitati. Čim je dalje čitao, sve je više blijedio u
                  licu, a ruke mu se počele tresti. Taj list pisala je barunica mati one generalice
                  koja je pohrlila u Mletke da spasi svoga muža iz mreže u koju ga je Melita vješto
                  ulovila.</p>
               <p>Poražen i nijem vrati Alfred list barunici. Taj list teško je krivio Melitu, pa
                  ako je sve istina što u njem stoji, onda ona zaista... ne bi... bila... žena za
                  nj. Jedva je čekao da strina opet progovori. Bio je vanredno uzbuđen i
                  malodušan.</p>
               <p>- Što veliš na te objede? - pitala ga sigurnim glasom strina. - O toj sablazni već
                  se je i govorilo, no ja ipak nisam pravo vjerovala. Ali sada, pošto sam dobila taj
                  list, vjerujem sve. To piše generaličina mati, moja dobra prijateljica još iz
                  mladosti... Ona je zabrinuta za sudbinu svoje kćeri koju Melita ugrožava.</p>
               <p>- Strašno, ako je istinito! - reče Alfred glasom koji je odavao bol i uvrijeđeni
                  ponos.</p>
               <p>- Sve je istina što u listu piše! - ražesti se barunica. - Melita je najopasnije
                  vrsti koketa; ona nije žena za te.</p>
               <p>- Dopustite, strino, da razmislim dan-dva... i onda ću kazati moju odluku -
                  moljaše Alfred pokunjen.</p>
               <p>- Da, da, saberi se i hladno sve razmisli! - dozvoli mu barunica. - Ja sam
                  uvjerena da će se moj sinovac riješiti na pravu stranu.</p>
               <p>Alfred je stao ozbiljno razmišljati o toj stvari. Dosada nije još ljubio djevojke
                  do Melite. Ona mu se je vanredno sviđala. U njezinu biću bijaše nešto što ga je
                  neodoljivo k njoj privlačilo. Još samo kratko vrijeme i on se već ne bi bio mogao
                  otrći od nje. A zar baš moram da se otrgnem?… pitao se sâm plaho i bojažljivo.
                  Razbor mu je glasno odgovarao: da! Bez baruničine pomoći ne bi bio kadar oženiti
                  se Melitom, a na tu pomoć, kako je vidio, ne može računati. I Melita je djevojka
                  bez imutka, kao i on što je. Njihova ljubav jest ljubav dvaju siromaha, koju im je
                  udes poslao samo da još uveća njihovu nevolju. No on bi i stradao njoj za volju,
                  samo kad bi znao da ga ona iskreno ljubi i da će mu biti vjerna, odana žena. Ali
                  onaj list! U kako je ružnom svjetlu prikazuje. Ako je to zbilja istina, onda u nje
                  ne može biti iskre prave ljubavi.</p>
               <p>Htio je jedan čas da o toj neugodnoj stvari iskreno govori s Melitom, no odmah se
                  je predomislio. Kojim pravom da traži od nje razjašnjenje tako delikatne naravi
                  kada joj se nije zapravo ni očitovao. Jednom samo prilikom rekao je bio pred njom
                  da će morati rad svoje ženidbe govoriti sa strinom, ali pri tom nije ništa
                  spomenuo o svojoj odabranici, niti ga je Melita za nju pitala. Jamačno je držala
                  to suvišnim kraj tolikih dokaza njegove tople simpatije prema njezinoj osobi. Sada
                  mu je drago bilo da se je naprama njoj mogao smatrati slobodnim i raditi po
                  volji.</p>
               <p>A Ljubica - zače sada Alfred razmišljati o strininoj odabranici. - Ljepušna je,
                  tko da taji; čista joj je duša kao u anđela; nježna je i skromna kao poljski
                  cvijet, prava ljubica. Palo mu na pamet kako mu je ljubezno a čisto pogledala u
                  oči kad ju je pri svom dolasku u Borkovec poljubio u čelo. Nema sumnje: ona će mu
                  biti dobra, vjerna žena. Ona ga možda sada još ne ljubi, ali on joj je simpatičan
                  i drago joj je njegovo društvo. U braku raspuknut će se u ljubav njezino srce koje
                  je još sada zatvoreno i uvito u se poput ružina pupoljka... Ali on, hoće li on
                  Ljubicu uzljubiti, hoće li biti s njom sretan u braku?... Ali što da razmišlja o
                  toj stvari koja je tajna budućnosti? O tom je bio uvjeren da je Ljubica dostojna
                  najodanije njegove ljubavi i da stvor kao što je ona ne može nikomu biti izvor
                  nesreće.</p>
               <p>Imao je nemirnu noć. Malo je spavao. Osjećao je veliku bol u duši, ali on se je
                  već riješio da će se odreći Melite i pristati na strininu osnovu. Bolje je sada
                  preboljeti prvu bol nego možda cijeli život bolovati od otrova u srcu. Razum je
                  pobijedio u mladoga baruna i on je sutradan već kod zajedničkoga doručka izjavio
                  barunici da zahvalno prihvaća njezinu ponudu.</p>
               <p>Barunici se razvedrilo lice od zadovoljstva. Ta vjeridba bijaše u posljednje
                  vrijeme njezina najozbiljnija i najmilija želja. Njezin sinovac dobit će za ženu
                  njezinu pokćerku koju je ljubila kao mati rođeno svoje dijete. Imutak njezin i
                  njezina muža prijeći će poslije njezine smrti na istu krv i na isto ime, a ona će
                  bdjeti nad mladim parom da bude valjan i sretan. Tada neka je Bog slobodno odazove
                  k sebi, ona je izvršila svoj zadatak na tom svijetu.</p>
               <p>Ljubica nije ni slutila o čem Alfred govori barunici, radi čega joj se zahvaljuje
                  i zašto joj je ponizno i odano poljubio ruku. Barunica prihvati objema rukama
                  njegovu glavu i srdačno ga poljubi u čelo.</p>
               <p>- Znala sam ja da će prevladati u tebi razbor i... ponos - govorila mu barunica
                  veselo. - Budućnost će pokazati da sam pravo radila i da se nećeš kajati. O tom
                  sam uvjerena. Ali, gle, mi još nismo gotovi. Mi još ni ne znamo što će Ljubica k
                  svemu tomu kazati.</p>
               <p>Djevojka je, slušajući te riječi, ljubopitno uprla svoj pogled u barunicu koja ju
                  je smješljivim licem promatrala.</p>
               <p>- Ti ni ne slutiš - reče barunica pokćerki - što smo ovaj čas uglavili. Stvar je
                  važna, za tebe ne može biti važnije na ovomu svijetu! Pazi, dakle, što ćeš
                  odgovoriti.</p>
               <p>- Samo pitajte, majčice! - moljaše Ljubica koja se je već počela uzbuđivati od
                  velike ljubopitnosti.</p>
               <p>- Ja i Alfred - nastavi barunica ozbiljnim licem - sporazumjeli smo se da se vas
                  dvoje uzmete. On je stvar dobro razmislio, ali ti, znam, nisi o tom ni mislila, a
                  bez tebe ne da se izvesti ta osnova koja je meni nadasve mila. Sada je na tebi red
                  da se izjaviš: hoćeš li poći za Alfreda, želiš li postati njegovom ženom?</p>
               <p>Ljubica je nekako čudno gledala u svoju pomajku. Što ima ona da izjavi kada što
                  želi njezina pomajka iz čije je ruke uvijek samo dobro primala. Ako pomajka hoće
                  da ona pođe za Alfreda, kako bi ona mogla i smjela što drugo htjeti? I zašto da ne
                  pođe za Alfreda? Ta on je tako pristao, valjan mladić i njoj bar najbliži od svih
                  muškaraca, pa i najmiliji. Njezino je srce slobodno kao ptica u zraku, zašto ga ne
                  bi darovala onomu koga joj njezina pomajka bira.</p>
               <p>- Hoću, majčice! - odgovori Ljubica nakon kratke stanke prostodušno i s vedrim
                  licem iz koga se je moglo čitati da u njezinoj duši nema ništa pritajena i pred
                  drugima sakrita. Nju je veselilo da može ispuniti jednu želju svoje pomajke.</p>
               <p>- Onda vas Bog blagoslovio, djeco! - rekla je svečano barunica i, ustavši sa
                  stolca, sastavila ruke vjerenika i iznad njihovih glava koje su se kao same od
                  sebe jedna o drugu prislonile načinila znak sv. krsta. - Bog vas blagoslovio -
                  ponovila jošte jednom barunica - i budite sretni!</p>
               <p>Dok je ona rupcem hvatala suze koje su joj u času ganuća navrle na oči, pogledaše
                  mladi vjerenici sramežljivo ali svesrdno jedno drugomu u oči. Ljubica je osjetila
                  kako se je zažarila u licu, a Alfredu se učini u taj par tako mila i dražesna da
                  joj je nekoliko puta zaporedo poljubio ruku koju je neprestano u svojoj držao.</p>
               <p>Zaruke koje je barunica tako vruće željela i zasnovala bijahu gotove. Barunica
                  nije o toj vjeridbi nikoga, ni svoje najbliže rođake, obavijestila; ona je tu
                  stvar smatrala događajem koji se tiče samo nje i vjerenika, njezinih štićenika,
                  svoga najužega porodičnoga kruga. Kraj svega toga doznaše za tu vjeridbu dosta
                  brzo susjedna vlastela, a ona su tu novost širila dalje.</p>
               <p>U Delidvoru nisu o tim zarukama do danas ništa znali. Grof Artur i baronesa Ela
                  bijahu prvi koji donesoše glas o tom grofici i njezinoj kćeri. Barunica Andrina,
                  posjetivši danas svoju prijateljicu, došla je s odlukom da joj »svoju djecu« (tako
                  je običavala zvati Alfreda i Ljubicu) predstavi kao vjerenike.</p>
               <p>Odmah iza prvoga susretaja ponudi domaćica barunici da pođu u dvor.</p>
               <p>- Meni vani već počima biti studeno - reče stiskajući svoj šal oko ramena i prsa.
                  - S planine piri sve jače večernji hladni vjetrić koji bi mi nauditi mogao. Ako ti
                  je s voljom, ajdemo gore, tamo smo sigurni... A mladež može ostati po volji u
                  prostom zraku.</p>
               <p>- Mi ćemo potražiti Elu i Melitu - odvrati Artur i povede odmah Alfreda i Ljubicu
                  prema perivoju kamo su se one dvije malo prije sklonile.</p>
               <p>Laganim korakom i često postajkujući u neprestanom razgovoru pođoše stare
                  prijateljice u dvor. U malom salonu prvoga sprata gdje je grofica primala
                  intimnije svoje znanice smjestiše se njih dvije u velikim, staromodnim
                  naslonjačima jedna spram drugoj.</p>
               <p>Grofica je očekivala da će moći s prijateljicom neko vrijeme sprovesti u ugodnu
                  razgovoru uz koji će makar na kratko vrijeme zaboraviti na svoje brige, ali joj to
                  ne bijaše suđeno. Barunica Andrina došla je s važnom misijom k grofici, koja joj
                  nije mogla da bude ugodna. Barunica je željela da se te misije što prije riješi, i
                  zato prijeđe odmah i bez okolišanja na stvar radi koje je amo došla.</p>
               <p>- Mi smo sada same - poče barunica mirno i odlučno - i ja se moram žuriti da nas
                  djeca ne bi smetala prije nego izvršim svoje poslanstvo kod tebe. Ti si me
                  začuđeno pogledala, ali je ipak tako. Umoljena sam da posredujem kod tebe... Tiče
                  se Melite...</p>
               <p>- Melite? - pitala u čudu grofica.</p>
               <p>- Nje same - potvrdi barunica. - Nedavno, kada je bila s grofom u Veneciji,
                  dogodilo se nešto što bi moglo baciti sjenu na njezin dobar glas...</p>
               <p>- Andrino! - prekine je u riječi grofica uzbuđenim glasom u kom se je izražavao
                  najodlučniji prosvjed proti osvadama svoje kćeri i prijekor prijateljici koja je
                  mogla u što takvo vjerovati.</p>
               <p>- Ne žesti se, molim te, dok sve ne čuješ! - uze je miriti barunica. - Ja ću brzo
                  svršiti, jer vidim da si užasno nervozna. Dakle čuj! Prije tri dana dobila sam
                  list od naše vršnjakinje u peštanskom zavodu Agate Doroczy, znaš onemale Mađarke
                  koja je imala crne oči i crvenkastu kosu. Ona se je poslije udala za bogata
                  vlastelina u njitranskoj županiji, Radvanskoga. Njezina kći udana je sada za
                  generala Zelenkaja. Kad je tvoj muž s Melitom boravio u Veneciji, bio je tamo i
                  general koji se je baš vraćao sa svoga putovanja po Italiji. On se tu upozna s
                  tvojima, pa je s njima neprestano općio. Melita mu se vanredno svidjela, ona ga je
                  začarala svojim duhom i svojom ljepotom. Da li se je i on Meliti svidio, to je
                  njezina tajna, ali to stoji da je rado primala laske, udvaranja i darove svoga
                  oženjenoga kavalira.</p>
               <p>- To su klevete! - planula, koliko je po svojoj fizičkoj snazi bila kadra,
                  grofica. - Nije moguće da ti vjeruješ u te infamije?</p>
               <p>- Nije na meni da o tome sudim - odvrati mirno barunica - ali dopusti da izvršim
                  nalog tvoje prijateljice iz mladosti... O tom saobraćaju među Melitom i generalom
                  saznade i sama generalica koja je boravila na imanju svoje majke. Pošto je od
                  ljubavi pošla bila za svoga muža i jer ga i sada još ljubi, nju je silno
                  uznemirila ta vijest o njezinu mužu i Meliti. Pisala mu da je čula sve i
                  zaklinjala ga da se odmah vrati kući. Ali ta njezina poruka tako rasrdi generala
                  da joj je odgovorio oštrim i nemilim tonom koji dosele ne bijaše u njega običajan,
                  da će se vratiti kad bude njega volja i kamo bude on htio. Na drugi svoj list dobi
                  generalica još mnogo nepovoljniji odgovor. Stvar je postala kritičnom, jer joj je
                  muž bez okolišanja izjavio da se voli s njom raspitati nego podnositi njezine
                  tiranije... Generalici bilo da očaja, no u tom raspoloženju duše dođe joj na um
                  sretna misao koja je za sada zapriječila katastrofu. Ona se spremi na put i
                  iznenada osvane u Veneciji. Nije mi poznato čim je djelovala na svoga muža koji
                  bijaše na putu da je napusti, ali je izvjesno da je isti dan s njim otputovala iz
                  Venecije i preko gornje Italije i Njemačke vratila se s njim u Ugarsku.</p>
               <p>- Tako je i pravo! - primijeti grofica nekako mirnije misleći da je sada stvar
                  gotova.</p>
               <p>- Nema sumnje da je pravo - povladi joj barunica. - Muž spada k svojoj ženi... Ali
                  time - produži barunica - da se je general sa ženom vratio kući, nije stvar
                  okrenula nabolje. Postao je hladan naprama njoj, mrk i zlovoljan. Sa ženom jedva
                  da koju riječ progovori. Ona očajava, piše njezina mati, pa ako to dalje potraje,
                  ona će ili poludjeti, ili će sama učiniti kraj svomu životu... Agata misli da ti
                  jedina možeš spasiti njezinu kćer od velike nesreće...</p>
               <p>- Ja da je spasim? - upade joj grofica iznova uzbuđena u riječ. - Kojim pravom
                  traži to ona od mene?</p>
               <p>- Ne čini joj krivo! - uze je miriti barunica. - Mati je, pa je u brigi za svoje
                  dijete. Ako tebe u pomoć zaziva, ima tomu povoda. Melita se dopisuje s
                  generalom... Moli te da joj to zabraniš i da joj naložiš da vrati svaki list koji
                  joj stigne od generala... To bi ga opametilo...</p>
               <p>- Bože moj! - zavapi grofica na plač zanosećim glasom. - Što se sve od mene
                  zahtijeva!... To je nečuvena bezobzirnost, da ne kažem bezobraznost! Ja da
                  zabranim mojoj kćeri dopisivanje s generalom? Zašto? Znam li ja o čem si pišu?...
                  Ili je takva korespondencija što neobično u modernom svijetu? To dopisivanje može
                  biti, a ja i tvrdo vjerujem da jest, posve bezazlene naravi a od mene se hoće da
                  toga radi pozovem na odgovor moju kćer da je ponizim, rastužim i njezino srce od
                  sebe odvrnem; komu za volju? Ljubomornoj, histeričkoj ženi koja se mene nimalo ne
                  tiče. Ne, nikada! - I grofica se energično, proti svomu običaju, diže sa
                  naslonjača.</p>
               <p>- Vidim da ti je teško - uze barunica govoriti sa saučešćem - ja sam to
                  predvidjela i zato mi nije bilo ugodno kad me je Agata umolila da posredujem. Ti
                  uzimaš u zaštitu svoju kćer, tko da ti zamjeri? Ti si joj mati, pa te boli ako tko
                  u nju dira... Ali ti ćeš mi dopustiti da ima prilika gdje roditelji moraju svojoj
                  djeci i suditi a ne samo zakriljivati ih... Ti možda i ne znaš da se o toj
                  Melitinoj zgodi s generalom govori u cijelom Zagorju, a to je dokaz da stvar nije
                  nedužna bila...</p>
               <p>- Ja nisam o tom ništa čula... ama ništa! - uvjeravaše grofica svoju prijateljicu,
                  a vidjelo se da su je ove posljednje riječi njezine neugodno dirnule. Njezina
                  Melita, koju je tako vruće ljubila, koju je obožavala kao uzor lijepe i duhovite
                  djevojke, da je postala predmetom općeg ružnog govora...</p>
               <p>- Vjerujem ti - prihvati naglo barunica posljednje grofičine riječi. - Ljudi su
                  imali obzira s tobom, ali sada si od mene sve čula i sada radi kako najbolje
                  znaš.</p>
               <p>- Što da radim? - uze se opet žestiti grofica. - Ja ne vidim nikakva povoda da tu
                  išta učinim. Ti me nisi nimalo uvjerila o kakvoj krivnji moje kćeri... Baš
                  nimalo... Možeš to slobodno pisati Agati i umoli je s moje strane da me ubuduće
                  poštedi svojim porukama.</p>
               <p>Barunica uvidje da se tu ne da ništa opraviti. Grofica je bila žena slabe volje,
                  bez ikakve energije, posve pasivna narav; ali kada se je stvar ticala »njezinih
                  najmilijih« (tu je razumijevala djecu i svoga muža), kada je tko u njih dirnuo,
                  onda je bila lavica i branila ih je svom snagom koju je imala. To ne bijaše
                  nikakva tajna njezinim znancima, pa ni barunici, zato se je ona, kad je vidjela
                  veliku uzbuđenost grofičinu i njezino odlučno zauzimanje za svoje dijete, riješila
                  da o toj stvari neće dalje govoriti.</p>
               <p>- Ja sam svoju dužnost izvršila i javit ću joj što od nje želiš - reče barunica. -
                  Govorimo o čem drugom!</p>
               <p>- Da, govorimo o čem drugom! - ponovi grofica mehanički i spusti glavu k prsima. U
                  crtama njezina lica mogla se vidjeti bol i duševna izmučenost. Sjedila je tako
                  nekoliko trenutaka, a onda duboko uzdahnula i uzdigla glavu. Oči bijahu joj vlažne
                  od suza. »Sirota!« pomisli u sebi barunica. »Baš mi se smili... Nisam je trebala
                  tako ražalostiti«...</p>
               <p>Razgovor je začas zapeo... Nastala stanka koju se barunica nije ufala prekinuti.
                  Razoružala je bol njezine prijateljice. Zavjerila se sada u sebi da se nikada više
                  neće pačati u tuđe poslove, a Agati će pisati da se ubuduće sama obrati na
                  groficu.</p>
               <p>Neugodnoj stanci učini kraj sobarica koja je došla pozvati »njihove milosti« k
                  čaju koji se je imao servirati u prizemnom blagovalištu.</p>
               <p>Mlađe društvo bijaše već ondje na okupu kada su gospođe stupile u dosta prostranu
                  sobu s jakim svodovima kojih nije ni užasni potres godine 1881. oštetiti mogao.
                  Kod jednoga prozora stajao je Alfred s Melitom. Njihov razgovor bijaše tih, ali
                  živ. Melita činjaše se razdražena, ali je nastojala da sakrije svoju uzbuđenost.
                  Više puta se je glasno nasmijala, ali se je primijetiti moglo da je taj smijeh
                  usiljen i da ne dolazi od srca. Alfred je stajao tik nje, naslonjen leđima na
                  prozor i držeći skrštene ruke na prsima. Govorio je poniknute glave i oborenih
                  očiju kao da se boji sresti s Melitinim pogledom.</p>
               <p>Druga grupa mladih bijaše bučna i vesela. Tu su se Artur i Ela otimali za riječ,
                  pripovijedali smiješne i šaljive stvari, kojima se je Ljubica, treća u društvu, od
                  srca i iz svega glasa smijala. Ona se je izvrsno zabavljala tako da nije ni
                  osjetila odsutnost svoga zaručnika koji se je odmah u početku pridružio Meliti i
                  neprestano uz nju bio.</p>
               <p>Stare gospođe sjedoše jedna do druge u pročelje, a i mlađi zauzeše mjesta oko
                  stola. Ljubica je na poziv svoje pomajke sjela do nje, a Alfred je na mig strine
                  koju je odmah dobro shvatio, sjeo do svoje zaručnice i započeo s njom običan
                  razgovor. Melita sjedila je naprama vjerenicima pa je tako imala lijepu priliku da
                  ih promatra svojim pronicavim, nemilim pogledom. Livrejovani sluge počeše služiti
                  čajem sa prženim Kneippovim kruhom, komu je domaćica pripisivala veliku
                  ljekovitost, friškim domaćim maslacem i sirovom vestfalskom butinom.</p>
               <p>Dok se je pio čaj, vodila je glavnu riječ Ela, koja je po običaju veoma živo i
                  šaljivo pripovijedala o svojim koturaškim doživljajima. Artur nije imao volje da
                  se s njom natječe. Sjeo je u dno stola gdje se je po volji raširiti mogao, i tu se
                  s vučjim apetitom davio tečnom butinom, da nije imao ni kada doći do riječi. Bio
                  je užasno gladan, ali to je kod njega često na dan bivalo. U svojoj pukovniji
                  bijaše na glasu kao najjača izjelica s kojom se nijedan nije mogao takmiti. On je
                  mogao zato bez pretjeravanja tvrditi da mu njegova poručnička plaća ne izmaže ni
                  za najpreče potrebe želuca. Pa tko da mu onda zamjeri ako je svaki čas tražio
                  novaca od kuće ili ako ih je od lihvara pozajmio.</p>
               <p>Dvoreći lakaji imali su najviše s njim posla, ali oni su ga već otprije s te
                  strane poznavali. Drugi oko stola već su gotovi bili s čajem, no to nije smetalo
                  grofa Artura da i nadalje ugađa svomu apetitu.</p>
               <p>- Kada ćeš već jedanput prestati, Arture? - upita ga Ela pogledavši slučajno niza
                  stol u čas kada je mladi grof nekoliko omašnih narezaka butine uvalio na svoj
                  tanjir.</p>
               <p>- Pripovijedaj ti samo, ja te pozorno slušam - odvrati joj grof ni ne podigavši
                  očiju sa tanjira, što je izazvalo opći smijeh. Vidjelo se na njemu da nije istine
                  rekao.</p>
               <p>- Ja mu zaviđam izvrsni tek! - reče na to Ela. - Ali moram priznati da i sama
                  mnogo više jedem otkada se bavim koturaškim sportom. Nije ni moguće inače. Čovjek
                  je mnogo u prostom, svježem zraku, izmuči se koliko treba u vožnji, a sve to
                  stvara dobar tek. Baveći se tim sportom, ja sam začudo ojačala u struku, baš zato
                  jer mnogo više jedem. - Kod tih riječi Ela prijeđe rukama niz svoje oble, jake
                  kukove, koji su se u koturaškim dimlijama od sivoga darovca još jače isticali.</p>
               <p>Barunica Andrina bijaše odlučna protivnica koturaškoga sporta kod ženskih. Po
                  svojim starim, konzervativnim načelima o pristojnosti smatrala je ona da vožnja na
                  biciklu ne dolikuje nježnosti ženskoga spola i zato je uvijek tvrdila da je taj
                  sport samo za emancipirane osobe kojima nije zazorno da prave velike izlete bez
                  ikakva nadzora, u društvu bud s kojim muškarcem ili same. Barunica je osim toga
                  držala da svaka djevojka i udana ženska ima u svom kućanstvu toliko posla da joj
                  ne preostaje vremena baviti se poput Ele, kao zanatom, vožnjom na biciklu. Ona
                  napokon nije nikako mogla da uvidi kakva može biti naslada u tom sportu gdje
                  čovjek može svaki čas doživjeti kakvu nezgodu, i gdje se zna da seljački svijet,
                  išao pješke cestom ili se onud vozio, ne gleda baš prijaznim okom koturaša.
                  Barunici nije stoga osobito prijalo pričanje Elino, pa bi bila voljela da se
                  razgovor o čem drugom povede. Već joj je bilo na jeziku da upita Artura koliko ima
                  oženjenih časnika u njegovoj pukovniji, kadli se Ela brzo nečemu dosjeti. Imala je
                  saopćiti društvu veliku koturašku novost koja je morala izazvati opću
                  senzaciju.</p>
               <p>- À propos! - nastavi baronesa skoro svečanim tonom. - Skoro da sam vam zaboravila
                  priopćiti kolosalnu osnovu na kojoj sada radi tirolski koturaški klub... Radi se o
                  najzanimljivijoj vožnji preko alpinskih klanaca. Vožnja će početi od Insbrucka i
                  nastaviti se preko Brennera i Brixena pa do Bozen-Merana. To će biti uživanje komu
                  se već unaprijed veselim. Bez mene to neće proći... Ovakvi izleti spadaju među
                  najveće užitke što ih čovjek može imati ako je koturaš... Ja se zato čudim da se
                  svatko tko samo može ne bavi tim lijepim sportom. - Rekavši to, pogleda Ljubicu i
                  upita je kao iznebuha:</p>
               <p>- Zašto se ti ne učiš voziti? Ja bih te drage volje učila, samo neka ti barunica
                  nabavi kotur, i to konstrukcije kao što je moj...</p>
               <p>- Mene to ne veseli - odvrati Ljubica tiho, bojeći se da Elu ne uvrijedi svojom
                  izjavom, no tim glasnije javi se barunica.</p>
               <p>- Da, Ljubici se ne sviđa taj sport... Ona je već tako odgojena i takav joj je
                  temperament... Pravo ima, chacun à son goût, a napokon sada je i prekasno da misli
                  na to... Ljubica će se doskora udati, a u to kratko vrijeme do udaje ima mnogo
                  prečega posla negoli se baviti biciklom... Poslije neka radi po svojoj volji i
                  kako joj bude mužu pravo. - Ah, umalo da nisam zaboravila - reče okrenuvši se sada
                  prema grofici koja je do nje sjedila mirno i kao odsutna svojim mislima. -
                  Dopusti, Ano, da ti predstavim vjerenike: Alfreda i Ljubicu. Za koji tjedan oni će
                  se vjenčati.</p>
               <p>Grofica skrene sumorno očima prema strani gdje su sjedili vjerenici, i izusti kao
                  preko mrtva srca jedva čujnim glasom:</p>
               <p>- Bilo sretno!</p>
               <p>Artur i Ela pridigoše se sa svojih sjedala i doviknuše vjerenicima:</p>
               <p>- Čestitamo! - Za njih ova vijest ne bijaše nova; oni su za tu vjeridbu saznali
                  još u Borkovcu.</p>
               <p>Samo Melita ostala je sjedeći na svom mjestu. Podnimljenih ruku i uprta gornjim
                  tijelom na naslon stolca piljila je svojim satirućim, pakosnim pogledom u Ljubicu,
                  koja je od sile toga pogleda u svem tijelu zadrhtala. Ubogo djevojče nije se već
                  ufalo susresti se s tim očima.</p>
               <p>- Zaboga, što me tako ružno gleda... Ta ja joj nisam nikad ništa nažao učinila...
                  Mene je strah pred njom! - govorila je u sebi prestravljena Ljubica i sve bliže
                  ali oprezno primicala svoj stolac k pomajci dok joj nije došla na dodir. Tada
                  polagano ovine svoju ruku oko njezine i prikloni se k njoj što je bliže mogla.</p>
               <p>Barunica je u dušu poznavala svoju pokćerku i znala je da ona to nije učinila bez
                  razloga. Pogledala je oštrim okom Melitu i bilo joj sve jasno.</p>
               <p>- Zmija! - pomisli u sebi i uze nježno svojom rukom gladiti malu, finu ruku svoje
                  pokćerke kao da joj želi reći: - Ne boj se, dijete, ja sam uza te!</p>
               <p>Ljubica kao da ju je razumjela, jer je u isti čas prihvatila ruku svoje pomajke i
                  poljubila je.</p>
               <p>Kao da joj se gnuša taj prizor, Melita je silovitom kretnjom glave odvrnula lice
                  na drugu stranu i prošaptala nešto što se nije čuti moglo.</p>
               <p>Barunica pogleda Alfreda koji je sve vrijeme sjedio kao komad leda kraj Ljubice
                  gledajući preda se. Sjedeći naprama Meliti, nije se ufao niti s Ljubicom što
                  govoriti, niti je imao snage da gleda u lice Meliti. Stajao je vas pod utiskom
                  vlasti njezine. Barunica motrila ga jedan čas i onda zlovoljno otkrenula lice od
                  njega.</p>
               <p>- Još je sav njezin! - rekla u sebi barunica. - Ali i tomu ću učiniti kraj! - Kada
                  se vrate kući, pozvat će na red Alfreda radi kukavnog njegova današnjeg vladanja.
                  Prikorit će ga što oštrije i objasniti mu da je Melita za nj sahranjeno biće na
                  koje mu je zalud misliti. Ili se posve priljubit vjerenici ili se je odreći, pa
                  bilo u zadnji čas... No do toga potonjega valjda neće doći.</p>
               <p>Barunici je postalo nesnosno u tom društvu u kom nije bilo duševne harmonije ni
                  toplote u saobraćaju. Iznenada ustade i preporuči se. Rastanak bijaše još kudikamo
                  hladniji negoli je bio pozdrav pri dolasku. Grofica bijaše sva slomljena pod
                  bremenom teških i crnih misli koje su je očito zaokupile iza baruničina saopćenja,
                  a Melita se hotimice isticala svojom mraznom vanjštinom koju ni srdačnost Ele i
                  Artura nisu prekriti mogle. Bio je to veoma neugodan posjet barunici koga se je
                  poslije još dugo sjećala.</p>
               <p>Bijaše već noć kada se je barunica sa svojima vratila kući. Čim je ušla u svoju
                  sobu, dade zovnuti onamo Alfreda s kojim je kod zatvorenih vrata u četiri oka
                  dosta dugo razgovarala. Barunica govorila je žestoko, katkada i razdraženo, dočim
                  se je iz Alfredovih usta čula samo pokoja tiha riječ koja je glasila kao molba i
                  izvinjavanje. Bio je sav poražen kada je izašao iz baruničine sobe. Pošao je odmah
                  u svoju sobu na počinak, ali san mu nije dolazio na oči. Bilo mu je teško na duši.
                  U Delidvoru morao je slušati gorke riječi Melitine, koja mu je predbacivala
                  nekavalirski postupak spram nje, a on joj nije mogao, nije smio da kaže pravi
                  razlog; ovdje opet imao je da strpljivo podnese oštre prijekore svoje strine koja
                  je sve dobro vidjela i istinito prosudila.</p>
               <p>- Kriv sam, da, kriv sam! govoraše sam sobom, poduprvši rukom sumornu glavu. - Ali
                  što traže od mene?... Da je zaboravim!... Pa hoću, ali ne tako brzo, ne preko
                  noći... Ona je već uhvatila korijen u mom srcu... Kušam li ga iščupati, povučem
                  li, boli me... Čini mi se kao da mi se srce dere i krvari... Mislio sam da ću lako
                  podnijeti susretaj s njom, ali nije mi bilo lako... Nisam kadar da se otresem
                  njezine vlasti nada mnom kada mi je ona blizu, kada je gledam i slušam... Zato ću
                  je bježati, kloniti se je, pa će s vremenom izblijedjeti njezina slika u mom srcu,
                  a njezin glas izgubiti za me sirensku moć. - Alfred se je iskreno samu sebi tako
                  ispovijedao i stvarao si odluku za budući život. Bilo mu je žao Ljubice... Vidio
                  je on dobro kako Melita nemilo, skoro okrutno s njom postupa, i ona mu se je time
                  zamjerila. Počeo je već vjerovati da u nje nema lijepe, plemenite duše... Čvrsto
                  je odlučio da će se odsele posve drukčije vladati spram Ljubice, pa će mu i strina
                  biti zadovoljna. Ta djevojka mu je vrlo simpatična, a uz neprestani saobraćaj i
                  sve bliže upoznavanje nadoći će i ljubav, samo dok ona prva u srcu pogine...</p>
               <p>Uzbuđivan takvim mislima sproveo je Alfred u besanici dobar dio noći... Čuo je još
                  kako su sa tornjića borkovečkoga dvora odbile dvije ure poslije ponoći, a zatim se
                  je zanio u san i doskora tvrdo zaspao.</p>

               <p>U Delidvoru poslije baruničina odlaska nisu dugo bili na okupu. Grofica, po svom
                  običaju, otišla je zarana na počinak. Melita, jer nije imala ni najmanje volje za
                  razgovor, pošla je nešto kasnije za materom u gornje odaje, gdje je, izašav kroz
                  veliku dvoranu na prostrani balkon dvora, naslonila se na mramornu balustradu i
                  nijemo se zagledala u okolicu koja se je ispred nje sterala. Iznad okolnih
                  planinica lebdio je pun mjesec rasvjetljujući magičnim svjetlom cijeli kraj. Bila
                  je sjajna mjesečina kao dan, te su se dolje na zemlji vidjele siluete Artura i
                  Ele, koji su se na niskim stolićima pod balkonom namjestili. Pušeći fine misirske
                  cigarete (Ela je također strastveno pušila), razgovarahu se poluglasno, da ne
                  smetaju sna grofici. Sada je Artur vodio glavnu riječ i pripovijedao Eli čudesa o
                  utrkama u Alagu kod Budimpešte. Artur je s tolikim zanosom pripovijedao o tim
                  konjima punim temperamenta, o srčanim i vještim jahačima iz redova aristokracije i
                  džentrije, da je Ela umolila Artura da je obavijesti o prvoj jesenskoj utrci, jer
                  bi je rado pohodila. Ona doduše nadasve ljubi koturaški sport, ali priznaje da je
                  i sport utrkivanja na konjima vrlo plemenit i dostojan kavalira.</p>
               <p>Dok je trajao taj razgovor, Melita se gore na balkonu bavila sama sa svojim
                  mislima. Pošto je neko vrijeme sprovela naslonjena na balustradu, ispravila se i
                  segnula za stolcem na koji sjede. Mislila je neprestano na Alfreda. Boljelo je da
                  ju je tako ujedanput napustio. On joj, doduše, nije nikada ništa obećao, ali se je
                  naprama njoj tako vladao da je ona i svatko drugi mogao vidjeti da mu se sviđa i
                  da je ona, samo ona biranica njegova srca. A sad ujedanput uzima drugu, a njoj
                  nije o tom okretu prije ni riječce kazao. Zbog toga se je ljutila na nj. Slutila
                  je, doduše, da je Alfred radio po želji svoje strine, uviđala je da bi njemu,
                  siromašnu barunu, samo na štetu biti moglo da se je odupro volji svoje zaštitnice,
                  ali kraj svega toga mogao je imati obzira i s njom, pa joj se bar povjeriti,
                  učiniti je učesnicom svoje sudbine - ali ništa! Kada je već sve gotovo bilo, onda
                  se je došao pokazati kao vjerenik, kao čovjek za nju izgubljen. Peklo ju je da mu
                  svega toga nije mogla kazati u lice. Njezin ženski ponos nije joj toga dopuštao,
                  ali ga je ipak prekorila da je neiskren i neučtiv kada njoj, svojoj prijateljici,
                  nije prije ništa spomenuo. Alfred se je, istina, izvinjavao da je sve došlo
                  iznenada i neočekivano, ali to je nije moglo umiriti. Ona ga je osuđivala.</p>
               <p>Razmišljajući tako, osjeti veliku bol u duši svojoj. Počelo je nešto sapinjati u
                  grudima i u grlu, a u licu nastala trzavica. Već su joj se i oči zalile suzama i
                  bilo joj da zajeca.</p>
               <p>- Ne, to ne smije biti! - reče ona poluglasno ali energično. - Ta ja ga ne ljubim,
                  ja ne žalim za njim! - Pa ustala silovito i sigurnim korakom uzela šetati od
                  jednoga kraja balkona do drugoga. Pokušala je da svojim mislima dade drugi pravac,
                  ne bi li se otresla te sjete i gorčine koja ju je tako umekšala.</p>
               <p>I pošlo joj za rukom. Njezine misli udariše zamamnom stranputicom. Miran, sretan
                  porodični život, a takav si je predstavljala s Alfredom, nije joj se nimalo
                  sviđao. U takvu životu ona bi iščeznula za šire krugove, za svijet, a ona baš hoće
                  da živi u svijetu i za svijet. Ali tomu se hoće slobode, a ljubav je ropstvo. Ona
                  će da bude slobodna, živjet će po svojoj volji, bez stege, i puštati maha svojim
                  željama, zanimat će se živo za svijet i njihov život, a pobrinut će se da se i
                  svijet za nju zanima. Biti gospodaricom svoje volje i svojih djela, to bijaše meta
                  njezinih želja koju je mislila naći u svom budućem braku. Ali treba za to naći
                  muža prilagodljiva koji će podnositi da mu žena živi ispod njegove vlasti, na
                  svoju ruku. I taj će se naći! Ne bude li iz početka takav, ona će ga već učiniti
                  mekšim i sebi podložnim. Pa ako joj to ipak ne bi pošlo za rukom - ona će se s
                  njim rastati, na kraće ili duže vrijeme, pa makar i zauvijek... Što zato? Tko da u
                  sadašnjem vijeku još mari za predsude o braku? Osobna je sloboda idol komu se ona
                  jedinomu klanja! I te misli razigrale je tako da se je pjevuljeći s balkona
                  vratila u dvoranu, otvorila glasovir i poslije nekoliko jakih akorda zapjevala
                  svojim briljantnim koloraturnim grlom finale-ariju prvoga čina Traviate što je
                  pjeva Violetta:</p>
               <p xml:lang="ita">
                  <l>Sempre libera degg'io</l>
                  <l>Follegiare di gioia in gioia,</l>
                  <l>Vo' che scorra il viver mio</l>
                  <l>Pei sentieri del piacer.</l>
                  <l>Nasce il giorno, o il giorno muoia,</l>
                  <l>Sempre lieta ne ritrovi</l>
                  <l>A diletti sempre nuovi</l>
                  <l>Dee volare il mio pensier!</l>
               </p>
               <p>Pjevala je iz puna srca, a njezin plemeniti, školani glas zvučio je čarobno u
                  tihoj, mjesečinom rasvijetljenoj noći. Ti zvuci, te riječi kao da su izvirale iz
                  njezine duše; ni Violetta sama nije ih mogla tako osjećati kao ona sada. Njezin
                  duh letio je slobodan, raširenih krila u vedrom, sjajnom zraku razbludne mašte, a
                  u tom letu nosili ga sve više raskošni, opojni osjećaji. Meliti se činilo da joj
                  se smiješi praskozorje novoga života u koji je nakanila zaći, prosta od svih
                  predsuda i stega običnoga ljudskoga društva.</p>
               <p>Ela i Artur, čuvši glasno pjevanje Melitino, skočili u isti mah na noge i sjetili
                  se grofice koja je pošla na počinak. Stavši dolje ispred balkona, uzeše gore
                  vikati:</p>
               <p>- Melito, Melito! - No Melita ih nije čula. Ona je pjevala dalje zanosno i sa
                  žarkim osjećajem. Nije bilo izgleda da će skoro prestati.</p>
               <p>- Ne čuje nas! - reče ljutito Artur. - Molim te, Elo, požuri se gore i reci toj
                  fantastkinji da mama spava, a i ja idem spavati pa želim mir.</p>
               <p>Artur ode nato u svoju sobu, a Ela poleti u prvi sprat. Upala je u dvoranu takvom
                  naglošću da se je Melita prestrašila i prestala pjevati.</p>
               <p>- Što se je dogodilo? - upita brzo Melita.</p>
               <p>- Grofica spava, a ti pjevaš!</p>
               <p>Melita se nasmiješi i zatvori glasovir.</p>
               <p>- Maman je uvijek tako vesela kad me čuje pjevati - reče Melita nasloniv se na
                  stolcu.</p>
               <p>- Danas si bila nesnosna - primijeti joj skoro zlovoljno Ela - Mislim da te nije
                  obradovao posjet Andrinin?</p>
               <p>- Sigurno ne! - potvrdi Melita.</p>
               <p>- Radi Alfreda? - zapita bojažljivo Ela, jer je to pitanje moglo da razdraži
                  njezinu prijateljicu.</p>
               <p>- Moguće - odgovori nehajno Melita. - U prvi mah ljutila me ta njegova glupa
                  ženidba, ali sad sam se već umirila...</p>
               <p>- Tako brzo? - čudila se Ela.</p>
               <p>- Kod mene ide sve tim tempom! - razjasni joj Melita. - U mene je pronicav pogled
                  i brza odluka. Ja sam si malo prije stvorila sud da Alfred nije za mene muž...</p>
               <p>- Kako to?... On ti se ipak vrlo sviđao? - primijeti Ela.</p>
               <p>- Baš zato jer mi se je vrlo sviđao ja mu ne bih htjela biti žena - odvrati
                  Melita. - Bojim se da bih ga mogla ljubiti...</p>
               <p>- Tim bolje, bez ljubavi nema sreće u braku - reče Ela.</p>
               <p>- Meni ne prija takav brak... Moj ideal je brak bez ljubavi, ali slobodan... Je li
                  me razumiješ?</p>
               <p>- Čini mi se da te shvaćam - rekla nesigurno Ela, koja Bijaše dosta zrela djevojka
                  da je mogla razumjeti stanovište Melitino. Ona ipak nije mogla da vjeruje da
                  njezina prijateljica goji takve nazore o braku, koji su se njoj činili bezbožni i
                  nećudoredni. Ali o tom nije htjela da govori.</p>
               <p>Za kratko vrijeme spremiše se i njih dvije na počinak.</p>
            </div>
            <div type="chapter">
               <head>III.</head>
               <p>Gospoštija šestinska priredila je odmah početkom listopada iste godine prvi lov na
                  srne. Mladi grof je više godina čuvao svoje srne i brinuo se da se što više
                  rasplode. Niti je sam lovio niti je dozvolio ikomu drugomu loviti, a na
                  zvjerokradice sa zagorske strane vrebao je dan i noć sa svojim lugarima. Bili su
                  kod njega loše sreće i napokon se kanili njegova lovišta u Zagrebačkoj gori. Trud
                  grofov obilno se naplatio. Broj srna umnožio se za kratko vrijeme. Bilo ih je puno
                  lovište. Svaki čas su viđali lugari i sljemenski turisti srne i mladu lanad gdje
                  pase na grebenima planine - oko Kraljičina zdenca i u gudurama između gorskih
                  ogranaka. Divljač, kao da je znala da joj ne prijeti pogibelj od lovačke puške,
                  dolazila je bez straha u blizinu turističke kuće navrh Sljemena, šuljala se oko
                  kolibice poznatoga sljemenskoga pustinjaka i oko lugarskih kuća. Jedine srnjake,
                  koji smetaju rasplodu divljači, smjeli su grofovi lugari da tamane. Sve je to
                  pomoglo da se je u grofovu lovištu umnožavala divljač kao u malo kojem lovištu oko
                  Zagreba. Lanjske godine držan je poslije stanke od pet godina prvi lov u
                  šestinskom lovištu, a ove godine lovilo se drugi put na srne. Bijaše pozvano mnogo
                  gosti iz Zagreba i Zagorja.</p>
               <p>Zagorski gosti došli su dan prije uvečer od Gornje Stubice. Medu njima bijaše i
                  grof Orfeo Armano. Stari grof imao je radi svojih novčanih stvari posla u jednoj
                  zagrebačkoj banci pa se je rado odazvao pozivu u lov. Došao je i popularni grof
                  Janko Zabočki, najviđenija ličnost u svim velikaškim i plemićkim društvima, koji
                  je prije više godina izgubio u dvoboju desnu ruku, ali zato ipak nije napustio
                  lovački sport. Lijevom rukom pucao je iz svoje nove ekspres-puške s takvom
                  sigurnošću i lakoćom, da su ga prijatelji lovci zvali drugim Vilimom Tellom.
                  Budući udovac, nije imao nigdje mira ni stalna boravišta. S jednog svoga imanja
                  išao je na drugo i svagdje ostao nekoliko tjedana, a onda se dao na put po Zagorju
                  gdje je obilazio prijatelje. Svagdje su ga rado primali jer je bio na glasu sa
                  svoga nenatkriljivoga humora koji ne bijaše doduše uvijek najfiniji, ali se je od
                  grofa Janka ipak rado primao. Na njega glaseći poziv s oznakom »ibi, ubi« zatekao
                  ga je u dvoru baruna Zdenka Bužinskoga, gdje su ga, idući za njim u potragu od
                  Oroslavlja, njegova zagorska dobra, napokon sretno našli. Jer je i barun Zdenko
                  dobio poziv, odvezla se njih dvojica, uzevši sa sobom i Elu, na sastajalište u
                  Donju Stubicu gdje su ih čekali Armanovi s Melitom. Uz nje bijaše tu i kotarski
                  predstojnik Dobrovoj sa mladom svojom suprugom, rođenom Bečankom, pravim bečkim
                  djetetom, vesele, nestašne ćudi i užasno razgovornom. Našao se tu i lovac grofa
                  Janka, koji je iz Oroslavlja doveo i glasovite istarske kopove, diku svoga
                  grofovskoga gospodara.</p>
               <p>Poslije podneva urečenoga dana počelo se društvo sa stubičke strane uspinjati
                  prema Sljemenu, gdje su imali prenoćiti u turističkoj kući. Gospoda su išla
                  pješice, dočim su gospođe po šumskom putu, dok ga je bilo, naizmjence jašile na
                  poniju što ga je grof Armano za Melitu sa sobom poveo. Otraga išli su gospodski
                  lovci i lugari sa skorlaćenim psima i dva seljačka momka koji su u dosta omašnim
                  košarama nosili jelo i piće.</p>
               <p>Upravo je zapadalo sunce za štajerske planine kada su putnici stigli na vrh
                  Sljemena. Imali su još vremena da s piramide napasu oči veličajnim pogledom na
                  dobro im poznate zagorske predjele koji su se pred njima talasali u svjetlu
                  zapadajućega sunca uzdižući se valovito sve više prema sjeveru koji je bio
                  obrubljen lancem visokih planina. Imajući više dalekozora uza se, lovci su potanko
                  razabirali sve sitnice predmeta koje su motrili, dapače je na opći smijeh ustvrdio
                  grof Janko da dobro vidi ovrhovoditelja kako se šulja oko njegova dvora u
                  Oroslavlju. Ali hulja neće ništa opraviti, jer eno već sluge vode iz staje mladoga
                  bika koji će bijesno navaliti na ovrhovoditelja čim se pojavi u dvorištu. Tako ga
                  je grof Janko dresirao, pa je radi toga dao za jednoga slugu nabaviti odijelo, baš
                  onako kako je nosio ovrhovoditelj.</p>
               <p>Oštri, hladni vjetar koji se obično diže pri zapadu sunca, potjera društvo s
                  piramide i svi se sklonuše u turističku kuću. Tu su se gospođe odmah prihvatile
                  posla. Ela i gospođa predstojnikovica prostrle su stol, dočim je Melita kuhala
                  čaj. Na stolu bijaše poredano tečnih hladnih jela kojima su se lovci obilno
                  opskrbili bojeći se da na svom noćištu ne bi ništa dobili. I nisu se prevarili.
                  Lugareva žena mogla ih je ponuditi samo kukuruznim žgancima i kiselim vrhnjem,
                  koju su ponudu mlade dame radosno prihvatile, dočim su gospoda s velikim
                  zadovoljstvom motrila na stolu tuste domaće purice, gnjetele iz šuma
                  zelendvorskih, što ih je grof vlastelin poslao na dar grofici Armano, i ogromni
                  but s aspikom.</p>
               <p>Čaj je bio odmah gotov. Mali samovar što ga je Melita sa sobom ponijela ovdje je
                  baš dobro došao: kraj lugareve vatre i ognjišta mogli bi bili lovci dugo čekati
                  dok bi čaj bio gotov. Uz izvrsne sendviče prijao je vanredno i gospođama i gospodi
                  pravi kineski čaj što ga je barun Zdenko dobivao izravno iz Bombaya od prijatelja
                  koji je s njim nekada zajedno učio u Orijentalnoj akademiji u Beču, a poslije bio
                  namješten kod poslaništva u Bombayu. A Melita bijaše na glasu sa svoje vještine u
                  varenju čaja. Taj posao nije nitko umio tako valjano obaviti kao ona, i zato su u
                  ovakvim intimnim društvima samovar odmah predali njoj u ruke.</p>
               <p>Jelo se je s velikim tekom. Gospoda su i gospođe penjući se uzbrdice tri dobre ure
                  u oštrom jesenskom zraku, osjetili neobičnu volju k jelu kakva se obično kod
                  ovakvih partija javlja. Grofovski lovci, koji su sada oko stola dvorili, puniti su
                  marljivo čaše gospodi starim zagorskim vinom koje je preostalo još iz dobrih
                  prijašnjih vremena dok su zdravi stajali vinogradi s domaćom lozom. Za gospođe
                  bijaše španjolskoga port-vina i viskija, koji je Meliti i Eli vanredno prijao,
                  dočim si je prenemagljiva Bečkinja jedva usne nakvasila tim žestokim pićem. Ona je
                  neprestano uzdisala za pivom i žalila da nije donijela sa sobom nekoliko boca
                  svoga domorodnoga pića.</p>
               <p>Grof Janko bio je izvrsne volje pa je kao obično vodio glavnu riječ i zabavljao
                  goste svojim neiscrpivim humorom. On si je u svakoj takoj prilici birao nišan
                  svojim dosjetkama i šalama, a ovaj put bila je to nestašna Bečkinja koja se je
                  isprva i sama smijala grofovim šalama, no poslije, kada je šala postala sve
                  oštrija i krupnija, počela se je ljutiti i prepirati, a umalo da nije došlo i do
                  plača. Grof je, vidjevši to, za dobe uzmakao, i da udobrovolji gospođu
                  predstojnikovicu, obećao da će joj odmah čim se kući vrati, u znak kajanja radi
                  grijeha današnje večeri poslati burence plzenjskoga ležaka (piva) što ga ima
                  spremljena u pivnici.</p>
               <p>- Prihvaćate li moju ponudu? - upita grof pružajući joj ruku u ime pomirbe.</p>
               <p>- Zašto ne? - odvrati Bečkinja. - Samo se bojim da već nije ovrhovoditelj i to
                  pivo zaplijenio.</p>
               <p>Društvo udari u smijeh, komu se i pogođeni grof Janko pridruži, no vidjelo mu se
                  na licu da mu taj smijeh ne ide iz srca. I on je spadao među ljude koji rado na
                  druge odapinju oštre strelice svoga sarkazma, ali im nije pravo ako njih tko uzme
                  na nišan. Tada je znao biti vrlo uvredljiv, dapače surov.</p>
               <p>Grof je htio da parira taj udarac, ali je bio očito u neprilici. Smeo ga je
                  neočekivani nasrtaj gospođe predstojnikovice koja se je slavodobitno smiješila
                  radi svoga uspjeha. Na sreću otvore se u taj čas vrata od sobe, i uniđe lugarica s
                  velikom zdjelom kukuruznih, pušećih se žganaca nalivenih do vrha kiselim vrhnjem,
                  i učini kraj neugodnoj situaciji.</p>
               <p>- Trop tard! - nasmije se Ela gledajući kako je lugarica muče položila omašnu
                  zdjelu na stol. - Poslije purice i fazana tko da jede žgance?</p>
               <p>- Pokušajmo! - reče Melita, koju je originalno pučko jelo vanredno privlačilo. -
                  L'appétit vient en mangeant, vele Francuzi posve istinito! - Ona dade pogledom
                  znak lovcu koji je oko stola dvorio, i ovaj položi pred Melitu tanjir sa
                  žlicom.</p>
               <p>- Zar ćeš zbilja jesti? - pitala je u čudu Ela.</p>
               <p>- Zašto ne?... Ovaj me miris vanredno podražuje - odvrati Melita zagrabiv dva-tri
                  puta iz zdjele velikom drvenom žlicom koju je lugarica među žgance utakla.
                  Smiješeći se poče zatim jesti, isprva kao od šale, ali poslije prihvati se
                  ozbiljno posla.</p>
               <p>- To je zbilja izvrsna stvar! - reče Melita.</p>
               <p>- Baš ću i ja da kušam! - riješi se Ela i povede se za Melitinim primjerom. Ova
                  tek što je počela jesti, uze s punim ustima uzvikivati: - Izvrsno, božanstveno! -
                  Sada već ni gospođa predstojnikovica, kojoj se je inače durila kukuruzna hrana,
                  nije mogla da odoli napasti. I ona prione jesti jelo koje je dosele poznavala samo
                  po tom jer je to bila svagdanja hrana njezine služinčadi.</p>
               <p>- Ah, to je što drugo! - izusti prokšena Bečkinja poluglasno, čim je htjela kazati
                  da je velika razlika među tim jelom i onim što ga njezina družina dobiva.</p>
               <p>Zaraza prijeđe sada i na muškarce. Grof Armano, u čijoj je talijanskoj krvi
                  jamačno zaostalo još dosta simpatije za kukuruzne žgance koji su u blizom srodstvu
                  sa talijanskom polentom, požurio se prvi, da se uvjeri da li lugaričina frugalna
                  večera uistinu zaslužuje toliku hvalu. Skeptički je okusio jelo, ali odmah zatim
                  dobilo mu lice drugi izraz.</p>
               <p>- Superbe! - klikne grof. Kušajte samo, gospodo, uistinu, vrijedno je kušati!</p>
               <p>- Neka bude! - reče nehajno barun Zdenko. - Nisam ih od djetinjstva jeo.</p>
               <p>Dok je barun vadio žgance na svoj tanjir, nadviri se grof Janko nad zdjelu, i kad
                  je vidio da je jedva još dno pokrito, povuče zdjelu preda se i poče iz nje jesti
                  velikom drvenom žlicom kojom se jelo vadi, što je izazvalo opći smijeh.</p>
               <p>Lugarica koja je malo zatim nadošla zadovoljno se smiješila, vidjevši praznu svoju
                  zdjelu. Morali su njezini žganci, koji su i zagrebačkim gurmanima dobro poznati,
                  tim grofovima i barunima osobito ići u tek kada su ih poslije onih finih i tečnih
                  pečenka onako temeljito počistili.</p>
               <p>Uto se je već i mrak uhvatio. Bijaše krasna jesenska noć koja je cijelo društvo
                  izmamila na trijem. Na vrhu planine vladala je svečana tišina samoće. Sve je u
                  prirodi utihnulo i počivalo. Samo katkad prošvrljao bi strelimice kozodoj oko
                  turističke kuće goneći nevine kukce, a iz podaljega dopro bi ovda-onda do lovskih
                  izletnika glas ušare koja je pošla u lov na puhove. Nad savskom ravnicom dizao se
                  je na nebu lagano i veličanstveno pun mjesec koji je bajnim smiješkom obavijao
                  crno ruho noći. Drveće na vrhuncu gore kao da je spavalo tvrdim snom. Nijedna
                  grana nije se gibala. Tek neznatno osjetila se slaba struja zraka što je iz
                  zagorskih strana prelazila preko Sljemena. Bio je to znak da će biti i sutra lijep
                  dan, jer je ta struja odavala da sjever, koji bistri i vedri, gospoduje u
                  zraku.</p>
               <p>Tajinstveno-lijepa slika prirode zanijela je gospođe društva. Predstojnikovica je
                  često uskliknula: - Divno, magično! - pa uvjeravala ostale goste da ne može biti
                  ljepšega prizora ni na Kahlenbergu gdje je jedanput kao djevojka upravo za ovakve
                  jesenske noći prenoćila u društvu sa svojom materom i starijom sestrom.</p>
               <p>Melita se naslonila na ogradu trijema i naslonivši glavu na ruku, zagledala se
                  sanjarski u »kralja noći« koji je na protivnoj strani lebdio iznad ravne Posavine.
                  Ujedanput padoše joj na um Alfred i Ljubica na koje za cijeloga toga izleta nije
                  ni pomislila. To je rasrdi i ona se pridiže sa ograde i ispravi svoj vitki stas.
                  Do nje je stajala Ela koja je rječito razlagala da je pogled na zagorsku stranu
                  mnogo ljepši od pogleda na zagrebačku ravnicu.</p>
               <p>- Osobito po noći kada je tako sjajna mjesečina kao danas - govoraše Ela -
                  neopisivo je lijep pogled u naše Zagorje. Kako bi bilo da se uspnemo na
                  piramidu?</p>
               <p>Ali taj prijedlog ne nađe odziva.</p>
               <p>- Kanimo se toga, djeco! - reče grof. - Noći su hladne, a mi stariji moramo se
                  veoma čuvati nahlade.</p>
               <p>- Ti, papá - prihvati brzo Melita kojoj se je sviđala Elina ideja - mogao bi
                  ostati tu dok se mi vratimo.</p>
               <p>- Bome ću i ja ostati - umiješa se u riječ grof Janko. - Po noći vrlo loše vidim;
                  moglo bi se dogoditi da posrnem i padnem i prelomim desnu ruku! - To bijaše naime
                  ruka: koju je grof uslijed dvoboja izgubio.</p>
               <p>- Ima li zmijâ na Sljemenu? - upita naivno predstojnikovica. - Ja se silno bojim
                  zmija u noći.</p>
               <p>- Dakako da ih ima - potvrdi grof Janko - dapače i klopotuše ovamo zablude! - Time
                  je nišanio na brbljavost mlade Bečkinje, no ona ga nije razumjela već je samo
                  odbila grofov atentat na njezino prirodoslovno znanje.</p>
               <p>- Idite, molim vas! - odvrati ona prpošno. - Toliko sam valjda učila te znam da
                  ovdje nema klopotuša. Ali ja se ipak bojim...</p>
               <p>- Mi ćemo ostati tu gdje jesmo, zar ne? - javi se sada barun Zdenko govoreći
                  predstojnikovici. - A vi, gospodine predstojniče?</p>
               <p>- Ja ću ostati uz svoju ženu kao njezin, chevalier d'honneur - odvrati kićeno
                  predstojnik.</p>
               <p>- Chevalier du pantoufle - primijeti srdito upol glasa Ela prema Meliti. Ljutila
                  se videći da većina otklanja njezin lijepi prijedlog.</p>
               <p>- Što ćemo, dakle, gospodo? - upita grof Orfeo. - Bilo bi još prerano da idemo
                  spavati.</p>
               <p>- Kada bi imali karte, mogli bi igrati nekoliko partija ruskoga preferansa -
                  primijeti barun.</p>
               <p>- Kako možeš pitati za karte? - uleti mu u riječ grof Janko. - Orfeo ih ima uvijek
                  uza se kao fratar svoj brevijar.</p>
               <p>- Uistinu, ja sam ih ponio sa sobom - potvrdi Orfeo. - Čovjek mora na sve misliti
                  kada se sprema na ovakve izlete.</p>
               <p>- Visoko ne smijete igrati jer je u mom džepu nastupila oseka - pripomenu grof
                  Janko prije igre stvar koja nije nikoga iznenadila.</p>
               <p>- A što će gospođe? - upita barun gledajući u lice Meliti čiju je riječ smatrao
                  odlučnom.</p>
               <p>- Mi ćemo... spavati! - odgovori Melita, a Ela i gospođa predstojnikovica
                  pristadoše drage volje na Melitinu odluku jer su osjećale da su umorne i željne
                  počinka. Za njih bijaše priređena jedna soba sa tri kreveta i nekoliko drvenih
                  stolaca oko četverouglasta stola, zbijena od jelovih dasaka. Na jednoj stijeni
                  visjelo je prosto, malo zrcalo, koje je Melita odmah skinula i namjestila na stolu
                  da pred njim obavi svoju noćnu toaletu. Iz svoje torbice od pravoga marokena
                  izvadi nekoliko bočica, škatuljica i jednu kutiju koju odmah otvori. Bijaše u njoj
                  poznati crême ravissante bečke Madame Schaffer, koje je sredstvo Melita rabila već
                  dvije godine da sačuva svježost i elastičnost kože svoga lica. Ona je to sredstvo
                  veoma hvalila i preporučala ga Eli i predstojnikovici. No Ela kao prava ciklistica
                  prezirala je sva ta ljepšala i bila posve zadovoljna svojim žarkastim od sunca i
                  vjetra tenom, a predstojnikovica je izjavila da ima posebno svoje ljepšalo koje
                  nabavlja ravno iz Pariza, ali kao tajno sredstvo. Njezino društvo nije ta tajnost
                  učinila nimalo izvjedljivim, jer lice gospođe predstojnikovice nije odavalo ništa
                  friško i cvatuće. To je tajno sredstvo mogla slobodno zadržati za se.</p>
               <p>Trebalo je više od ure, dok je ugasnula svijeća u sobi gdje su gospođe imale
                  prenoćiti. I ležeći u postelji, one su se još o koječemu razgovarale kao da se
                  otimlju o slavu posljednje riječi. Kad su već prestale govoriti, opet bi se jedna
                  ili druga javila, dok nije napokon Melita izjavila: da ima biti mir!</p>
               <p>Sad su utihnule, ali još dugo nisu zaspati mogle. Bunilo ih je društvo kartajuće
                  se gospode, koji su bez obzira na svoje suputnice suviše glasno govorili, dapače
                  ovda-onda čuo bi se i gromorni glas grofa Janka koji se je znao užasno ljutiti
                  kada bi gubio na kartama, premda je inače rasipao novac punim pregrštima. Večeras
                  je bio osobito razdražljiv jer je osjećao velike boli desne ruke koju su mu
                  odrezali bili. Te su se boli u njega javljale dosta često i mučile ga čitave noći.
                  Da ih po mogućnosti ublaži, pio je žestoki konjak dok ga nije omamio. To je i sada
                  radio, jer mu je lovac morao više puta natočiti običnu čašu konjaka koju je poput
                  vina ispraznio. Ali u istoj mjeri kako je pio, rasla je i grofova razdraženost i
                  goropadnost. To su već znali njegovi prijatelji pa su gledali da se ugnu svakomu
                  sukobu s njime.</p>
               <p>Orfeo i Zdenko vidjeli su da njihova igra ne može dugo potrajati, jer je grof
                  Janko postajao sve nesnosniji, premda su oni upravo kavalirski igrali samo da ne
                  razdraže druga. Grof Orfeo koji je hotimice dosta već izgubio, pogleda ujedanput
                  na uru i reče:</p>
               <p>- Ovo neka bude posljednja igra gospodo!... Meni je potreba da idem na
                  počinak!</p>
               <p>- Da, da, svršimo! - pristade odmah barun Zdenko. - Sutra ionako moramo rano
                  ustati.</p>
               <p>Grof Janko ne reče ništa. Šuteći pruži lijevu ruku Orfeju i Zdenku koji odoše
                  odmah u sobu za gospodu priređenu. Ostavši sam, zapovjedi lovcu da ide spavati jer
                  želi da ga nitko ne smeta.</p>
               <p>Sada se je sam dvorio konjakom. Nastala je borba među žestokim pićem i velikom
                  boli u štrljku nadlaktice, koju je odlučio svladati pošto-poto pićem. Tim
                  sredstvom uspio je često, zašto ne bi i danas. Pio je često, naglo i mnogo, i
                  doskora poče osjećati da je omamljen. To je bio kritičan stadij na koji je čekao.
                  U kutu sobe bio je širok naslonjač od tvrde hrastovine. Grof se izvali na nj,
                  podmetne pod glavu nečiji pled i duboko uzdahne.</p>
               <p>- Proklet je takav život! - promrmlja ogorčeno, uzdahne duboko još nekoliko puta i
                  primiri se. Malo kasnije stade gromovito hrkati, da se je moglo čuti u svim
                  prostorijama tihe turističke kuće. Krv mu bijaše uzburkana, što se je poznalo po
                  užarenom licu i čestim trzajima tijela. No poslije prvoga sna koji se je završio
                  dubokim, hripljivim uzdahom, stade grof mirnije disati i pade u dubok san iz koga
                  se do zore nije probudio. U ruci nije osjećao nikakve boli. To ga je obradovalo
                  jer inače ne bi sudjelovao u lovu. Njegovo društvo bijaše već sve na nogama. Iz
                  sobe gdje su gospođe noćile, čuo se živ razgovor, ispremiješan kadšto glasnim
                  smijehom. Bile su baš kod jutarnje toalete od koje su morale koješta pregorjeti
                  što kod kuće ne bi nipošto izostati smjelo. No ljepšala za lice nisu ipak
                  manjkala. Samo Ela nije ništa trebala. Ona se je zadovoljila ledenom vodom iz
                  sljemenskoga zdenca od koje se je osjetila neobično friškom i bodrom, dočim su si
                  njezine drugarice izdašno naprahale svoja lica da ih osiguraju proti štetnom
                  uplivu planinskoga oštroga zraka.</p>
               <p>I gospoda bijahu već zarana ustala. Obukav se, izađoše na široki trijem kuće gdje
                  su ogledavali svoje lankasterke najnovije konstrukcije i pregledavali naboje.</p>
               <p>Bilo je još rano jutro. Na istoku su titrale zlatne maglice i sve se jače žario
                  prostor u kom se je imalo da rodi jutarnje sunce. Zrak bijaše hladan i bistar,
                  pravi jesenski zrak na visokoj planini. Od svoga noćišta imali su zagorski
                  izletnici da krenu na ročište ispod brda sv. Jakoba, gdje će se sastati s lovačkom
                  družinom koja će krenuti od šestinskoga dvora. Barun Zdenko htjede već opomenuti
                  gospođe da požure, kadli se otvore vrata njihove sobe i one se sve tri jave na
                  pragu u koketnom lovskom odijelu.</p>
               <p>- Ipak ste točne! - pohvali grof Orfeo gospođe, smiješeći se vrlo ljubezno gospođi
                  predstojnikovici koja se je odlikovala najkraćom suknjicom među lovkinjama. Kratko
                  vrijeme zatim dođe u društvo i grof Janko nešto izmučena lica, ali veseo i
                  bistar.</p>
               <p>- Hladno je, zar ne, grofe? - primijeti naprama njemu Melita.</p>
               <p>- Uistinu hladno! - odgovori grof. - No zato će nam tim više prijati vaš čaj.</p>
               <p>- Ah, vi me sjećate moje dužnosti - nasmiješi se Melita taknuv se kažiprstom čela.
                  Zar ne, gospoda će bez iznimke piti čaj?</p>
               <p>- Da, da! - potvrde Orfeo i Zdenko, a Orfeo dodade još: - Ali samo brzo, ma chère,
                  jer moramo doskora krenuti. Ta vi kanite još na piramidu da gledate ishod
                  sunca.</p>
               <p>Gospođe dadoše se odmah na posao. Za njih je donijela lugarica friško podojena
                  mlijeka, koje su one slasno ispile dok se je kuhao čaj. Sada dođoše gospoda na
                  red, koja su stojeći uzela čaj s nekoliko sendviča, a zatim se odmah spremiše svi
                  na polazak. Dolje su već čekali lovci noseći sa sobom puške svoje i svojih
                  gospodara, pa lagane fusilplume triju gospođa. Istarski kopovi grofa Janka i drugi
                  lovački psi koje su lovci skorlaćene držali, cviljeli su i štektali pridušenim
                  glasom u znak radosti što ih vode na njihovu najmiliju zabavu. Grof Janko opremi
                  lovca sa psima u uvalu k potoku Kraljevcu gdje su se hajkači imali sastati.</p>
               <p>Napokon krenu mala povorka. Sva se priroda bijaše već razbudila. Lak lahorić
                  veselo je pirkao između još lisnatih grana starih bukava i mladih omorika. Pjevicâ
                  nije se čulo, ali se tim više čulo cvrkutanje branjuga, fućkanje kosova i
                  kliktanje kanja i piljuga, koji su željni plijena dizali se uvis, ili prelijetali
                  s jednog planinskoga grebena na drugi. Ovda-onda moglo je vješto uho razabrati
                  kako crni djetel žestoko kvoca u deblo tražeći hranu pod korom i kako kriješte
                  kreštalice kojih je te jeseni bilo neobično mnogo u gori kamo ih je namamio kesten
                  i bukvica što su ove godine obilno urodili. Sljeme i ostali visovi gore bijahu
                  obasjani svjetlom, a zrak bijaše gore vanredno čist i proziran. Iz uvala gore
                  dizali su se još pramenovi magle, a i ostalo podgorje bilo je sumaglicom obastrto.
                  Tim ljepši bit će pogled na visine do kojih magla ne doseže. Došavši do piramide,
                  stade povorka.</p>
               <p>- Dakle, naprijed! - pozove Melita gospodu, no njezinu pozivu odazva se jedini
                  barun Zdenko, koji se poče odmah prvi gore uz stube penjati, a za njim gospođe.
                  Grofovi Orfeo i Janko ostadoše dolje. Ovaj se je bojao vrtoglavice, a grof Orfeo
                  si je utvarao da je od jučerašnjega stajanja na piramidi dobio trganje u donjoj
                  čeljusti pa je volio dolje ostati. Tu su njih dvojica čekala i slušala ponovne
                  usklike ushićenih gospođa. Došle su baš u pravi čas. Sav sunčani kolut pomolio se
                  na istočnoj strani koja kao da je gorjela jasnim plamenom. Ali svjetlo sunca nije
                  još moglo da obasja nizine koje bijahu zastrte gustom jesenskom maglom. I ravna
                  Posavina i valovito dôlje zagorsko bilo je pritisnuto neprozirnom sivom maglom
                  koja se je neprestano sukala, miješala i dizala kao u ogromnom kakom krateru.</p>
               <p>No tim veći užitak imali su gledaoci svrnuvši pogledom na obližnje i udaljenije
                  planine i njihove nebotične vrhunce. Na istoku vidjele se verigaste moslavačke
                  gore i u daljini slavonski Ptuj. Bliže Sljemena isticala se Veternica, Okić i
                  starac Klek pa dalje tamo na štajerskoj granici šiljati Donati, a još dalje tamo
                  na zapadnoj pozadini bjelasao se drevni, veličanstveni Triglav.</p>
               <p>Gospođe su se opajale divnim prirodnim prizorima i svaki čas našle nešto novo,
                  lijepo i uznosito. Nešto ravnodušnije vladao se barun Zdenko, koji je svojim
                  zornikom obašao sve planine i vrhunce koji su se u ovo doba dana vidjeti mogli.
                  Onda se je naslonio na ogradu piramide i svrnuo pogled na brdo sv. Jakoba koje
                  bijaše sve obasjano sunčanim svjetlom. Tu mu se nešto pričini što je svratilo na
                  se njegovu pozornost. Opazio je istaknut bijel rubac kojim netko maše prema
                  piramidi pa natrag. Pogleda bolje, i zbilja je tako. To je, nema sumnje, signal
                  što im ga daju lovci koji su jutros iz Šestina podranili i prije njih stigli na
                  zakazano ročište.</p>
               <p>- Vrijeme je da idemo! - reče barun gospođama. - Eno nas već zovu sa zakazanog
                  stajališta. - Barun pokaza rukom prema Sv. Jakobu. - Vidite li signal?</p>
               <p>- Ajdemo, ajdemo! - riješi se prva Ela koja je kao ciklistica mnogo držala do
                  točnosti.</p>
               <p>Melita pogleda još jedanput dobro joj poznati Donati-brijeg, na koji se je prije
                  dvije godine uspela bila, i pođe za Elom.</p>
               <p>Zadnja se rastade s piramidom predstojnikovica. - Divno, divno! - govoraše sva
                  ushićena. - Kao na Kahlenbergu, i još ljepše!</p>
               <p>Za pol ure brza hoda stigli su zagorski izletnici na lovsko stajalište na grebenu
                  ispod Sv. Jakoba. Tu bijahu već svi ostali na okupu oko grofa domaćine.</p>
               <p>- Mi se moramo odmah povrstati u lanac! - reče grof dolazećima. - Sve je već
                  odavna spremno.</p>
               <p>Grof nadlovac opredijeli svakomu svoje mjesto. Gospođe razmjesti tako da je između
                  svake od njih došao po jedan iskusan lovac. Nato pregleda još jedanput dugi lanac
                  lovaca i dade znak rogom da počima lov. Dolje u uvali kao da su jedva dočekali taj
                  glas, jer odmah započe vrlo bučna hajka. Sva se je gora orila od njezine halabuke.
                  Jedni su vikali iz svega grla poznati »haj, haj!«, drugi udarali debelim komadima
                  drva po drveću, treći opet klepetali, a u sve to miješalo se cviljenje i štektanje
                  kopova koji su raskorlaćeni po svom nagonu započeli svoj lovski posao. Vidjelo se
                  je kako se poplašene ptice razlijeću u sigurnije strane gdje im ne prijeti
                  opasnost. Na čistinama grebena mogla se primijetiti kako prestrašeni uzbrdo jure
                  najvećom brzinom zečevi pa srne pojedince ili u hrpama, a za njima štekćući
                  kopovi. U lovačkom lancu zavlada najveća uzrujanost. Svi čekaju s velikom
                  napetošću da divljač naleti na spremno prežajuću liniju. Nadlovac grofov umolio je
                  dva-tri puta najponiznije gospodu lovce da pucaju samo na srnjake, jer grofovski
                  vlasnik lova hoće da štedi srne radi bržeg rasploda. Grof Armano upozorio je još
                  posebno gospođe svoga društva da budu oprezne, pa im je ukratko kazao kako se
                  srnjak raspoznaje od srne. Osobito im je naglasio da je srnjak, ako srne idu ili
                  bježe u hrpi, uvijek posljednji.</p>
               <p>Kratko vrijeme za tim što je počela hajka, čuo se prvi hitac na desnom krilu
                  lovačke linije, a za njim odmah drugi. Zatim pade još nekoliko hitaca, a u isti
                  čas preletješe jedna srna i srnjak sretno na drugu stranu grebena. Na tom krilu
                  stajalo je nekoliko zagrebačkih takozvanih »nedjeljnih« lovaca koje je grofov
                  nadlovac onamo postavio samo zato jer je držao to mjesto najgorim za lovca. No
                  ovaj put se je čovjek od zanata prevario. Pravi lovci koji su vidjeli taj
                  neuspjeh, silno su se ljutili na te nevježe. Netko im dapače od iskušanih lovaca
                  dobaci da spadaju među hajkače a ne među lovce!</p>
               <p>No i lijevomu krilu, na kom su stajali zagorski lovci, nasmija se doskora sreća.
                  Između Melite i grofa Janka projure strelimice tri srne, dvije mlade i jedna
                  starija, i stari jedan srnjak koji je i u toj smrtnoj opasnosti bio zadnji.
                  Melita, ugledav u svojoj blizini čitavo stado plemenite divljači, sasvim se
                  izgubila. Bila je tek početnica u lovu, koja nije kadra da obuzda veliku
                  uzbuđenost koja lovce osvaja kad se divljač na njih namjeri. Njezina laka
                  lankasterka planu i jedna mlada srna, pogođena sretno u glavu, sruši se.</p>
               <p>- Čarape plesti, a ne u lov! - promrmlja ljutito grof Janko, najbliži susjed
                  kontesin. U tren namjeri svoju prokušanu pušku za tane i sačmu, hitac padne i
                  pogodi srnjaka u prednje stegno. Životinja padne na zemlju i zableja tužno kao da
                  plače. Zatim pokuša da se pridigne, ali u isti čas obori je smrtno drugi hitac iz
                  grofove puške.</p>
               <p>Na cijeloj liniji čulo se sada puškaranje. Među ushajkanom divljači bijaše i
                  stari, prekrasna krzna lisjak, upravo rijedak egzemplar. Taj stari lukavac bio se
                  namjerio najprije na gospođu predstojnikovicu, ali ta, umjesto da opali spremnu
                  pušku, prestrašila se tako da je počela iz svega glasa vikati:</p>
               <p>- Lisica! lisica! - Lisjak udari nato oprezno i polagano protivnim pravcem prema
                  stajalištu grofa Armana koji je čekao zaklonjen starom ogromnom bukvom te ga prvim
                  sigurnim hicem oborio.</p>
               <p>Prvi pogon svršio se brzo pa je iza kratke stanke imao započeti drugi. Lovci
                  okrenuše samo frontu i prijeđoše na zapadni greben ispod Sv. Jakoba nad dubokom
                  uvalom, otkuda je nova hajka imala da digne divljač. U drugom tom pogonu već su
                  lovci mirnije pucali. Osim zečeva i srna palo je i mnogo jarebica. Vlasnik lova
                  bijaše prilično zadovoljan uspjehom. Srne i zečevi, a osobito prve koje su se u
                  grofovu lovištu pet godina mirno plodile, platile su danas obilan harač svomu
                  vlasniku. Palo je više srnjaka, do dvadeset zečeva, jarebica, ali i dvije mlade
                  srne koje su početnici lovci ubili.</p>
               <p>Lugari pobraše lovinu pa je na kolcima i motkama stadoše nositi do Kraljičina
                  zdenca, kamo i lovci krenuše, jer tamo ih je čekao po domaćem običaju priređeni
                  doručak: papreni, vinom začinjeni gulaš i obljubljene pečenice koje su pekla dva
                  gračanska vješta pečenjara. Bilo je uz to i finijih stvari, kao izvrsne vestfalske
                  šunke, mrzle pečenke, sardina i drugih ukusnih zalogaja, no lovci su, ne izuzev ni
                  gospođe, ovaj put davali prednost goveđoj jušadi i pečenicama.</p>
               <p>Jelo se je na tratini stojeći i sjedeći, mnogi su dapače i ležali po starogrčkom
                  običaju, kako je već komu više prijalo. Gospoda i gospođe boljarske činili su za
                  se posebno društvo; duh kaste pokazao se i u ovoj neznatnoj zgodici. I domaćina
                  grof bio je najviše u tom krugu u kom su se kao privjesak nalazili predstojnik
                  Dobrovoj i njegova vesela ženica.</p>
               <p>Nešto podalje od toga društva, a u blizini vatre uz koju su pečenjari pekli
                  izvrsne svoje pečenice, bijaše sabrano sve ostalo društvo, većinom pozvani gosti
                  iz Zagreba koji su se bučno zabavljali. Sa strane tomu društvu sjedio je na obloj,
                  bukovoj kladi ozbiljan mlad lovac od kojih trideset godina, jakih žutih brkova,
                  crnih očiju i energička, samosvjesna lica. Nosio je jednostavno lovačko odijelo od
                  tirolskoga darovca s isto takvim dokoljenicama. Svojim lovačkim universal-nožem
                  rezao je pohlepno sa ražnjića frišku pečenicu, dok mu je grof Slavomir, koji je
                  malo prije k njemu pristupio, nešto pripovijedao što ga nije baš osobito
                  zanimalo.</p>
               <p>- Čujete grofe! - upita kasnije Melita domaćinu. - Tko je onaj mladi čovjek?</p>
               <p>- To je Rudnić, ta ja sam ga predstavio! - reče grof.</p>
               <p>- Bilo ih je toliko; zaboravila sam.</p>
               <p>- Dobro si ga upamtite! - našali se grof. - To je milijunar...</p>
               <p>- Plemić?</p>
               <p>- Ne.</p>
               <p>- Šteta! - primijeti Melita.</p>
               <p>- Kraj svoga bogatstva moći će brzo i to postići... Sviđa li vam se?</p>
               <p>Melita saže ramenima.</p>
               <p>Grof se nasmiješi i pođe u krug zagrebačkih lovaca kamo ga pozvaše da čuje
                  blistateljnu zdravicu kojom ga, je imao da pozdravi vrlo rječiti jedan
                  odvjetnik.</p>
               <p>Međutim je Melita postrance promatrala Rudnića koji je tako temeljito čistio svoj
                  ražnjić da nije dospio ni jedan pogled dobaciti aristokratskomu društvancu.</p>
               <p>- À propos, grofe - upita iznova Melita grofa Slavomira pošto se je k njima vratio
                  - je li oženjen taj Ru... Ru...</p>
               <p>- Rudnić? - priteče grof u pomoć njezinoj pameti. - Ne, on je neoženjen,
                  najnadobudnija partija...</p>
               <p>- To je interesantno! - primijeti Melita, a grof se nehotice nasmije!</p>
               <p>- Vi se smijete, grofe?</p>
               <p>- Kako vidite!... Čini se da vas taj milijunar počima zanimati.</p>
               <p>Melita ne reče ništa, već samo smješljivim licem pogleda grofa, a tim pogledom kao
                  da je rekla:</p>
               <p>- Možda nemaš baš krivo!</p>
            </div>
            <div type="chapter">
               <head>IV.</head>
               <p>Navečer bijahu sve odaje grofovskoga dvora u Šestinama sjajno rasvijetljene.
                  Dvorište bijaše puno elegantnih ekipaža i fijakerskih landauera na kojih su se
                  dovezli mnogi pozvani gosti iz Zagreba k porodičnoj slavi u grofovskom domu. Danas
                  bijaše naime treća godišnjica vjenčanog dana mladoga grofa i grofice koji je dan
                  grof u čast svojoj lijepoj drugarici svake godine slavio. Radi toga bijaše i lov
                  danas priređen, a navečer očekivala se je vrlo animirana zabava. Na tu zabavu
                  došla su i dva grofova brata sa svojim krasnim ženicama, nekoliko boljarskih
                  pozvanika iz Zagreba i okolice i dosta zagrebačke takozvane »talmi-aristokracije«
                  koja se je cijenila presretnom kad je mogla statirati u kojem aristokratskom domu
                  i biti štafažom tomu boljemu društvu. Gospođe su došle u elegantnim toaletama, a i
                  naše tri lovkinje preobukle se ukusno za tu večer. U gospođinskom društvu najviše
                  se isticala markezica Mary Savignon, žena talijanskoga generala iz Mletaka. Bila
                  je odjevena u šaroliko odijelo hrvatskih seljakinja koje je njezinu vitkom struku
                  i crnomanjastom licu osobito lijepo pristajalo. Domaćina i domaćica upoznaše se s
                  njom u jednom alpinskom lječilištu gdje su preko ljeta boravili. Markezica bijaše
                  vrlo duhovita, ali i vrlo ekscentrična žena. S mužem svojim nije živjela u
                  zajednici, pa je veći dio godine sprovela na putovanjima u Italiji, Švicarskoj i
                  drugim alpinskim krajevima. Voljela je prirodu, ali i ljubavne pustolovine, pa je
                  zato vrlo rado posjećivala zračna lječilišta gdje se je slobodno i po svom ukusu
                  zabavljala. Pokušala je da i grofa Slavomira, bivši s njim u istom lječilištu,
                  ulovi u svoju mrežu. Siromah grof, jedva godinu dana oženjen, bio je u velikoj
                  opasnosti da podlegne neodoljivoj koketi, ali ovaj put izbavi ga iz napasti
                  dosjetljivost mlade grofice Alice. Ona je stala naprama markezici hiniti
                  najtoplije nagnuće kao da ne može ni časka biti bez nje. Tražila ju je neprestano,
                  bila nerazdruživa s njom kao njezina sjena, da se je napokon živahnoj markezici
                  učinila cijela stvar dosadnom. Uvidjela je da pod takvom kontrolom ne može uspjeti
                  njezina osnova s grofom. Čudila se je lukavosti mlade grofice koja inače bijaše
                  sama iskrenost i prirodnost. Ali ljubav je domišljata, pa kada se dira u njezina
                  prava, ona iznenađuje svojom obranom. Ovaj fjasko, nikada još nedoživljen, tako je
                  ozlovoljio markezicu da je neočekivano brzo otišla iz lječilišta pod izlikom da je
                  dobila od muža vrlo važno pismo zbog kojega da mora odmah kući. Ona je pako
                  uistinu otputovala u drugo lječilište u Karpatima. No zato nije prekinula sveze sa
                  svojim hrvatskim znancima. Ona im je, vrativši se nakon poduljega vremena u
                  Mletke, odmah pisala i podržavala s mladom groficom dosta živahnu korespondenciju
                  koju grofica, dasi ostane dosljedna u svojoj ulozi, nije mogla prekinuti.
                  Markezica Mary već je u lječilištu obećala grofici da će ih prvom dobrom prilikom
                  pohoditi u Zagrebu, a to je obećanje i u svojim listovima više puta ponovila.
                  Grofica joj u jednom listu priopći da će na godišnjicu njezina vjenčanoga dana
                  biti u njihovu dvoru oveće društvo na okupu i pozva markezicu da gleda taj dan
                  doći do njih. Ova se je pozivu odazvala i došla. Njezin živi, ali vazda otmjeni
                  način općenja, njezina duhovita, svakoj situaciji prilagodljiva konverzacija
                  osvoji doskora sve muškarce. Najviše bavili se njom plavokosi grof Đuro Šumski,
                  koji je prije dva dana na savskom trkalištu dobio najodličniju zemaljsku nagradu,
                  a uz njega i mladi grof Artur, koji je također sudjelovao u utrci, ali bez
                  uspjeha, čemu je po njegovu sudu bila kriva neuka i za utrku još dosta neuvježbana
                  bedevija jednoga njegova prijatelja.</p>
               <p>Sada su se oba mlada džentlmena natjecala o milost zamamne markezice koja je
                  smješljivim i samosvjesnim licem iskusne krotilice muških glava promatrala tu
                  dvojicu svojih mladih poklonika o kojim je primijetila da su za svoju mladost
                  doduše dosta iskusili, ali u avancama svojim naprama njoj pokazali mnogo
                  nespretnosti kojim se je markezica morala od srca smijati. Činilo se, međutim, da
                  markezicu svojim načinom ipak zanima crnomanjasti husarski poručnik, možda baš sa
                  svoje mladosti. Ta istom su mu brčići probijali iznad gornje usnice, a boja lica
                  bila još rumena i svježa kao u odrasla dječaka. To je markezicu ovaj put začudo
                  podraživalo. Pričinilo joj se kao da bi mogla na koljena si posaditi toga jedroga,
                  cvatućega momčića i s njim se poigrati. A taj »momčić« sav je gorio u licu,
                  gvireći u vatrene crne oči markezičine i promatrajući strojno joj tijelo kojega su
                  se savršeni oblici dražesno isticali u slikovitoj narodnoj nošnji. U slijepom svom
                  zanosu pošao je grof Artur dapače tako daleko da je markezici u prisutnosti svoga
                  suparnika »svoje srce, svoja ćutila, svu dušu svoju« stavio na raspolaganje.</p>
               <p>Markezica, čuvši tu nabuhlu frazu koju je mladi grof negdje čuo ili čitao, udari u
                  glasan smijeh. I u tom smijehu bijaše čarobna; čovjek bi mislio da sluša najljepšu
                  fiorituru koloraturne pjevačice.</p>
               <p>- Što ću ja s tim vašim darovima? - pitala ona, skrivajući nasmijano lice za laku
                  lepezicu od najfinijih čipaka. - Vi ste još tako mladi... »un grand bébé!«</p>
               <p>- Bébé? - vikne Artur i lice mu se učas uozbilji, dočim se je grof Đuro zlorado
                  smijao neprilici svoga mlađega druga.</p>
               <p>- Da, un grand, très joli bébé! - ponovi markezica. Ali premda je tim riječima i
                  polaskala mladomu grofu, nije se ovaj udobrovoljiti mogao. U svojoj zbilja
                  dječačkoj naivnosti njega je silno razljutilo da njemu, carskomu oficiru, obijesna
                  žena daje taj dječji tetošljivi nadimak.</p>
               <p>- Ako sam vam ja premlad, još »bébé« - reče grof s nepritajenom uzbuđenošću - onda
                  se tomu dade lako pomoći. Vašem ukusu sigurno više odgovaraju vremešni kavaliri,
                  zar ne, markezice?</p>
               <p>- Ima i među njima vrlo ugodnih, često ugodnijih nego što su mnogi mladi - reče
                  ona - ne promijeniv ni crte u svom veselom licu.</p>
               <p>- Onda dozvolite da vam dovedem svoga oca... On je poznat obožavatelj lijepih
                  dama.</p>
               <p>- Molim vas - reče ona vrlo prijazno gledajući podjednako smješljivim licem za
                  odlazećim Arturom koji se za kratak čas vrati k njoj vodeći sa sobom oca.</p>
               <p>- Markezica je željela da s tobom govori, papá! - reče Artur, i nakloniv joj se uz
                  zveku svojih husarskih ostruga, udalji se - uvrijeđen, dakako.</p>
               <p>Markezica se je izvrsno zabavljala s grofom Orfeom koji se je u tom prvom
                  saobraćaju pokazao vrlo ljubezan i ugodan kavalir. Grof je mnogo putovao, mnogo
                  toga vidio i iskusio, a markezica isto tako. Ti njihovi doživljaji dadoše im
                  toliko gradiva za vrlo živu konverzaciju da je oboma vrijeme vrlo ugodno
                  prolazilo. I sam grof Đuro nije osjetio nikakve dosade slušajući njihov zanimivi
                  razgovor.</p>
               <p>Artur je međutim potražio drugo društvo. Bijahu to dvije mlade još djevojke:
                  baronesa Mena i njezina prijateljica Vera, kći bogatoga odvjetnika. Obje djevojke
                  spadale su u ono bogomoljačko društvo otmjenih zagrebačkih gospođa koje s velikim
                  molitvenicima u ruci marljivo polaze svibanjsku marijansku pobožnost, a poslije se
                  žure u »club lascive« gdje su se onda s nasladom čitale Casanovine pustolovine ili
                  Prévostove Pariškinje.</p>
               <p>Dok su mladi ljudi bili sami, tekla je zabava među njima živo i ugodno; obje
                  djevojke su se neusiljeno ponašale i pokazivale svojim vladanjem da im se lijepi
                  husarski poručnik veoma sviđa. Ali čim je stara barunica, mati Menina, pristupila
                  društvu i navratila razgovor na svoj omiljeni predmet, na propovijedi patra
                  isusovca u crkvi sv. Katarine, mladi je poručnik postao odmah nestrpljiv i bez
                  pritaje pokazivao da se dugočasi u tom društvancu gdje je samo stara barunica
                  vodila riječ bez prestanka i bez utakmice, a svi drugi mučali. Čudio se je mladi
                  grof kako gospođa otmjenoga društva može biti toli ograničena uma te misliti da
                  može husarskoga poručnika zanimati što učeni pater propovijeda.</p>
               <p>I djevojkama nije bio po ćudi novi pravac konverzacije, ali njima kao novakinjama
                  u zboru »pobožnih gospođa boljega zagrebačkoga društva« nije moglo pasti na um da
                  barunicu, koja bijaše ugledan član te družbe, navedu na ini koji predmet
                  razgovora. Artur je neko vrijeme slušao govor barunice, no nije mogao dugo da
                  izdrži. Napokon je ustao, ozbiljno se poklonio gospođama i približio se krugu koji
                  se je sabrao oko Melite.</p>
               <p>U ženskom društvu, među svojim vršnjakinjama, bijaše Melita gospodujuće lice. Sve
                  su osjećale premoć njezina duha i neobične sile u saobraćaju kojom je po svojoj
                  volji privlačila i odbijala osobe. Mladim djevojkama bila je gotovo čast ako su
                  mogle biti u njezinu krugu, a osobito ako se je ona s njima zabavljala. Mlađi
                  muškarci osjećali su sličnu zavisnost od Melitina bića u kom bijaše doista nešto
                  tajinstvena i čarobna što je čovjeka kadro obmanuti i potčiniti.</p>
               <p>I sada bijaše oko Melite najveći krug mlađih obojega spola. Danas je imala u
                  društvu opasnu suparnicu, markezicu, koja je vješto privlačila k sebi gospodu i
                  gospođe, i to ju je ljutilo. Upotrijebila je svu svoju moć da svoju svitu na okupu
                  održi, pa je toga radi bila proti svojoj navadi razgovorna, srdačna i
                  ljubezna.</p>
               <p>Kada je Artur pristupio k njezinu društvu, Melita mu je pružila ruku i k sebi ga
                  povukla.</p>
               <p>- Kako ti se sviđa markezica? - upita ga istiha.</p>
               <p>- Koketan, drzovit stvor! - odvrati srdito poručnik.</p>
               <p>- A papá se s njom tako dobro zabavlja! - primijeti Melita, i u isti čas joj se
                  lice čudno promijeni. Grof domaćina priveo je markezici Rudnića, i ona ga pokuša
                  odmah pritegnuti k sebi. Govorila je živo, duhovito, smiješila se koketno, ali ne
                  kako se smiju prevejane namiguše, već smiješkom nevine djevojke koju tek podilazi
                  ljubavni slut. Njezine oči igrale su neprestano između grofa Orfea i bogata
                  buržuja, no njihov izraz mijenjao se u trenu kad ih je svraćala od grofa k
                  milijunaru. Grofa je posmatrala prijateljski, gotovo s pomilovanjem, dočim je
                  mladoga bogataša gledala pronicavim svojim i izazovnim pogledom punim strasti i
                  požude. No taj pogled nije pogodio cilja. Na prvi mah je donekle smeo Branimira,
                  ali on se je doskora sabrao i kao nijem sjedio na svom taburetu pa motrio tu
                  modernu Kirku o kojoj mu je već grof Slavomir pričao da ima u sebi nešto
                  neodoljivo, no čega on nije mogao da nađe.</p>
               <p>Melita, vidjevši Rudnića uz markezicu, postade tako uzbuđena da je zaboravila na
                  svoju okolinu.</p>
               <p>- Kaži grofu Slavomiru da ga molim neka dovede Rudnića u naš serkl - prišapne
                  Melita bratu. Artur je odmah ispunio sestrinu želju i za kratko vrijeme bio je
                  grof Slavomir s Rudnićem u Melitinu društvu.</p>
               <p>Markezica ostala je sama u društvu grofa Orfea koji joj je upravo pričao o bečkom
                  čudaku prošloga stoljeća barunu Braunu koji je htio da upriliči parforce-lov na
                  kostimirane zečeve.</p>
               <p>Markezica se je glasno smijala toj ekscentričkoj ideji, ali je dospjela pri tom da
                  pogleda kamo je otišao Rudnić koji se je ujedanput preporučio. Opaziv ga uz
                  Melitu, smrkne se malko u licu. To joj nije bilo pravo. No njezina zlovolja
                  potraje samo kratak čas jer je sada došao k njoj grof Janko, njezin stari znanac.
                  Uz njegov humor koji je danas bio obilat, markezica je uskoro izgubila Rudnića iz
                  pameti. Ta u nje bijaše sve časovito i sve prolazno.</p>
               <p>Melita je kucajućim srcem dočekala Rudnića, ne možda zato jer je za nj što
                  osjećala - o tom nije moglo biti ni govora - već stoga jer se je spremala na
                  manevar koji je mogao da bude sudbonosan po njezinu budućnost.</p>
               <p>Pozdravila je Rudnića otmjenom prijaznošću koja i privlači i u stanovitom razmaku
                  zaustavlja čovjeka. Ona je odmah primijetila svojim pronicavim duhom da ima posla
                  sa samosvjesnim, dapače ponosnim novčarom, koji tvrdo vjeruje u svemoć novca i
                  prema tomu se vlada. Melita je odlučila da će tomu njegovu ponosu dati ustuka
                  ponosom koji se ne da naučiti nego leži u modroj krvi. Ali ona će udesiti sve tako
                  da ne odbije svojim držanjem osjetljiva mladića nego da ga njim obuzda i sebi
                  pokori. O, to je ona dobro umjela, a ovaj put je tu taktiku izvela tolikom
                  vještinom da je bila sama sobom zadovoljna. Već kod prvoga susretaja bijaše Rudnić
                  sav osvojen tom pravom aristokratskom pojavom, tim plemenitim crtama lica i
                  elegancijom kretnje i besjede iz koje je probijala rijetka duhovitost mlade
                  boljarke. - Kolika razlika među njom i markezicom! - pomisli mladi bogataš. Ova
                  bijaše u svem nekako bizarna pojava, zagasitorumena lica sa razbludno nabubrenim
                  usnicama; a Melita od glave do pete skladna i elegantna s onim fino-blijedim licem
                  i uzahnim usnicama koje su sastavljene u sredini naličile tek provirujućemu
                  pupoljku najljepše centifolije.</p>
               <p>A taj pogled!... Kako bijaše u skladu s cijelim njezinim bićem! Bijaše to pogled
                  naoko miran, ispitujući do dna duše, ali lagodno i blago - nijem i rječit ujedno.
                  Ono nešto vrebajuće što mu bijaše svojstveno, nije Branimir ni izdaleka zamijetio,
                  ali je ćutio kako mu taj pogled poput plamene udice zahvaća srce i k njojzi ga
                  privlači.</p>
               <p>Kada je čula da je Branimir boravio nekoliko godina na trgovačkim naucima u
                  Parizu, počela je s njim govoriti francuski pravim pariskim žargonom, da joj se on
                  nije zadosta nadiviti mogao.</p>
               <p>Branimir bijaše neobično uzbuđen poslije razgovora s Melitom.</p>
               <p>- Čini se da ti se sviđa kontesa? - primijeti povjerljivo grof Slavomir.</p>
               <p>- Ne tajim, vrlo mi se sviđa... To je egzotička bilina - odgovori Branimir. - Je
                  li slobodna?</p>
               <p>- Kao ptica u zraku... Nije bogata - reče grof.</p>
               <p>- Ništa zato... Kod mene to nije zapreka - primijeti Branimir.</p>
               <p>- Plemstvo im je prastaro i po ocu i po materi, - prihvati grof dalje - i zato
                  imadu mogućih, vrlo uplivnih koneksija u najvišem plemstvu. To je osobito za te
                  važno - dodade grof.</p>
               <p>Branimir ne reče ništa, ali je i dalje još mislio o toj stvari. On bijaše s grofom
                  prijatelj još od djetinjstva. Polazili su zajedno nauke, a poslije su u društvu
                  putovali po Evropi. Tako se je njihovo prijateljstvo uzdržalo sve do danas, dapače
                  postalo je još jače i vjernije, jer su njih dvojica stupila u poslovne sveze i
                  stajala na čelu društvu koje se je uveliko bavilo izvozom drva u inozemstvo. Jedan
                  naprama drugomu bijaše iskren i povjerljiv... Ni iste porodične tajne za njih
                  dvojicu nisu postojale. Razliku stališa i roda izravnala je već odavna njihova
                  međusobna upravo bratinska privrženost i štovanje. Bijahu obojica ljudi rijetka
                  poštenja, radini i trijezni; njihovo poslovanje bijaše na glasu sa svoje
                  solidnosti, pa zato su poslovi njihova društva dobro uspijevali, dok su slična
                  domaća poduzeća nazadovala i propadala.</p>
               <p>Branimir bijaše već tri godine svojim gospodarom, samostalan. Otac njegov tjerao
                  je najprije uvelike trgovinu sa žitom u Sisku. Njegove žitarice lađe plovile su
                  preko dvadeset godina po Savi i Kupi, od Zemuna do Karlovca. Bio je najjači i
                  najbogatiji trgovac sa žitom u Hrvatskoj. Njegovi ogromni žitni hambari na obali
                  Save kraj Capraga neprestano su se punili žitom i praznili, a imutak marljiva i
                  poduzetna trgovca rastao je neobičnom brzinom. Govorilo se je pod izvjesno da ima
                  uložene ogromne svote u jednoj bečkoj i jednoj londonskoj banci. Na burzi nije
                  nikada igrao, nego je solidno trgovao svojim žitom. Imao je od prirode pronicav
                  trgovački pogled i zdrave spekulativne kombinacije u kojima se nije nikada
                  prevario. Kada su izgrađene željezne pruge od Zidanoga Mosta do Siska, pa od
                  Zagreba do Karlovca, on je odmah predviđao da je odzvonilo dosadanjoj žitnoj
                  trgovini. Još za vremena počeo je otac Rudnić uzmicati sa žitnoga tržišta. U horu
                  je rasprodao svoje žitarice lađe, otkazao malo-pomalo svoje poslovne sveze, a
                  svoje ambare sretno prodao krajiškoj vojnoj upravi za magazine koje je slučajno
                  tada trebala.</p>
               <p>No premda bogat i premda nije osjećao potrebe da dalje radi, nije Rudnić htio da
                  besposleno živi. Držao je da bi sramota bila kad bi se dao na nerad, a nema mu još
                  ni pedeset godina. Glavnice je bilo u njega napretek, a i sposobnosti za razna
                  trgovačka poduzeća. Njegov bistri um razabrao je brza da su najbolje prilike za
                  trgovinu s drvima, osobito sa slavonskim dužicama. Da nije tako, zašto bi onda
                  francuski trgovci iz Marseillea osobno dolazili k nama i tu zasnivali golema
                  trgovačka poduzeća s raznom hrastovom robom. Rudnić je oštro pazio kako rade ovi
                  iskusni poslovni ljudi, pa se je povodio za njihovim primjerom. I nije se kajao.
                  Tako je od jednog slavonskog velikaša kupio za milijun forinti ogromnu gospoštiju,
                  veleposjed od nekoliko četvornih milja, u kom bijaše najviše hrastove šume. U tim
                  šumama pravio je Rudnić izvrsnu dužicu i u samoj jednoj godini izvadio iz te robe
                  cijelu kupovninu i još mu je preostao netaknut ogromni posjed sa starinskim
                  gospodskim dvorom i pet velikih majureva. Tako su u jednom slučaju radili
                  francuski trgovci, a on se je odmah poveo za njima i sretno uspio. Trgovina s
                  drvima cvala je u njegovoj spretnoj ruci, a njegov se imutak potrostručio.
                  Nekadanji priprosti »škrivan« postao je svojom marljivošću i prirođenom trgovačkom
                  vještinom najuglednijim veletršcem u Hrvatskoj. Svoja dva sina dao je također
                  uzgojiti za trgovački stalež u kom se je jedinom po njegovu sudu dalo stvarati
                  novih glavnica i imovinu uvećati.</p>
               <p>Radio je neumorno i kupovao hrastove šume od slavonske vlastele i od krajiških
                  imovnih općina. Na javnim dražbama što su se držale Rudnić je obično dostao
                  najljepše šumske srezove. Ni strani trgovci iz Beča, Trsta i Budimpešte nisu se
                  mogli s njim natjecati. On je uvijek točno znao koliko vrijedi koji šumski srez i
                  prema tomu bi učinio ponudu. U računu se nije nikada prevario. Njegove dužice
                  imale su uvijek kupaca u Francuskoj, a tako i bačvarska roba u Njemačkoj. Njegovi
                  drugovi prozvaše ga od šale »šumskim kraljem«, pa nisu imali ni krivo. Na hiljade
                  njegovih radnika iz Primorja, Like, Gorskoga kotara i Kranjske radilo je na svim
                  stranama Hrvatske i Slavonije gdje je samo bilo šume za sječu. Njegov novac
                  oživljavao je puste predjele, kamo su pale stotine njegovih radnika, i čim je
                  sječa dulje trajala, tim se je više opažalo da u onom kraju kola novac »šumskoga
                  kralja«. Od Zemuna do Rijeke i tamo do Zrmanje znalo je ubogo pučanstvo za Rudnića
                  i blagoslivalo ga. Dok je njega, nema brige za život; bit će rada, bit će
                  novaca!</p>
               <p>Tako je Rudnić »kraljevao« do svoje sedamdesete godine, no tada, premda još čil i
                  zdrav, zasiti se te svoje slave i riješi se da ide u mir. Svoje posle i pothvate
                  predade svojim dvama sinovima, dade svakomu po jedan milijun gotovine, a Branimiru
                  kao prvorođenomu darova i gospoštiju Orlovac. Starac bijaše uvjeren da će njegovi
                  sinovi udariti njegovim putem i da neće lakoumno rasipati trudno stečeni imutak.
                  On sam nastani se na Rijeci, u vlastitoj kući, da se do groba nagleda mora za kim
                  je kao rođeni Primorac vazda uzdisao.</p>
               <p>Postavši ovako samostalnim i posve nezavisnim, Branimir je išao najprije za tim da
                  uhvati uglednu i jaku društvenu poziciju. Uz njegov imutak i lijepe trgovačke
                  sposobnosti ne bijaše mu to teško. Stvorio je dioničarsko društvo za izvoz
                  hrvatskoga drva u različitoj izradbi u inozemstvu. Domaća šumska trgovina bila je
                  tim velikim dijelom usredotočena u njegovim rukama. U bankovnim domaćim zavodima
                  njegova se je riječ najviše slušala, a s toga upliva porastao mu je preko noći
                  ugled u svoj zemlji. No s tim samo, s tim ugledom nije se mogao on zadovoljiti.
                  Težio je još za nečim višim što ga je vanredno mamilo. Bijaše to ženidba s
                  djevojkom iz odlične, barem staroplemićke porodice s kojom bi došao u saobraćaj i
                  uže sveze s najodličnijim slojevima društva koji bi ga podigli i uzvisili, a s
                  vremenom mu pomogli da se i on dočepa plemićkoga grba za kojim je bez pritaje pred
                  svojim znancima hlepio. Imao je svega u obilju što ga je moglo izjednačiti s
                  najuglednijim krugovima u zemlji, bio je bogat, darovit, pristojan u svakom
                  pogledu, ugledan - sve, sve je to bilo na njegovoj strani, samo je manjkao
                  plemićki grb.</p>
               <p>Nije stoga čudo ako je Branimir ostao zamišljen kad ga je grof upozorio na Melitu.
                  Činilo mu se da se je istom sada, poslije dugoga traženja, namjerio na pravu koja
                  će imati da odluči o njegovoj budućoj sudbini. Melita ga je opčarala, nema sumnje,
                  i on je sve večeri ostao neobično uzbuđen i rastresen. Njegove oči tražile su samo
                  Melitu, a ona je to opazila, premda se nije ni za tren obazrela na stranu gdje je
                  Branimir stajao. On se bješe naslonio na jedan prozor sobe među debelim zidovima
                  starodrevnoga dvora, pa je otuda časomice pogledavao na društvo u kom se je Melita
                  još uvijek nalazila.</p>
               <p>U svom uzbuđenju nije ni opazio da je u sobu stupila domaćica, grofica Alica, da
                  ljubeznim riječima obađe društvo koje se je u toj sobi sabralo. Grofica bijaše
                  krasna mlada žena, junonskih oblika tijela koji su se dražesno previjali u
                  dostojanstvenom njezinom hodu i kretnjama. Poznato bijaše njezino posebno
                  obilježje ljepote: tamnomodre velike oči i bujna crna kosa koja joj je raspletena
                  valovito poput bujice padala do koljena. No još više bijaše na glasu radi svoga
                  nesravnjivoga tena. Njezino lice bijaše tako čisto, svježe i cvatuće, da su joj
                  davali ime glasovite svjetske ljepotice Ninone de Lenclos. Radi toga bijaše
                  grofica predmetom raznih nagađanja i rasprava. Osobito su se gospođe bavile
                  delikatnim pitanjem kakva kozmetička sredstva rabi grofica da ima tako divnu boju
                  lica? Ona je, istina, još posve mlada i zdrava, ali i druge su isto tako mlade i
                  zdrave, pa koja razlika tena! Najviše ih je bilo koje su tvrdo držale da Alica
                  rabi posebne kupke za svoje uljepšanje.</p>
               <p>Znale su te zavidnice da su se nekada madame Pompadour i ruska carica Katarina II.
                  kupale u mlijeku, da slavna tragedica Sarah Bernhardt rabi kupke od čaja i da su u
                  novije vrijeme u modi medene kupke u Parizu, ali ipak nisu mogle vjerovati da
                  grofica rabi takve kupke. Bilo bi to preskupo, a grof bijaše vrlo razuman i
                  štedljiv gospodar. Svoje mlijeko trebao je za dva velika zagrebačka hotela koji mu
                  bijahu stare mušterije, a med i čaj za kupelj nabavljati bio bi u sadanjim teškim
                  vremenima neoprostiv luksus.</p>
               <p>Što dakle radi ta hrvatska Ninon de Lenclos da sačuva ljepotu svoga tena? Nekoje
                  su grofičine znanice dočule da grofica daje u svojoj gori sabirati velike zalihe
                  malina kojih ondje u obilju ima. Otuda zaključiše da se grofica mora kupati u vodi
                  pomiješanoj s malinama. Jedna ljubopitnija znanica upitala je dapače groficu da li
                  je to istina? Nato je grofica odvede do svoje smočnice koja bijaše njezin ponos,
                  gdje joj pokaza čitave redove staklenaka razna oblika u kojima je spravljen stajao
                  sok od malina, pa hladetina (gelée) i marmelada od istoga ploda.</p>
               <p>I tako to važno po gospođe pitanje osta neriješeno, a grofičino je lice i odsele
                  cvalo i sjalo od friške gorske vode i mladenačkoga zdravlja.</p>
               <p>Grofica življaše u sretnom braku s grofom. Premda si je grof po primjeru mladih
                  velikaša želio i u braku slobodu bez stege i nadzora i pokušao kadikad udariti
                  stranputicom, grofica ga je umjela uvijek zaustaviti i on joj se pokorio jer joj
                  je od srca odan bio. Oni su se uzeli od ljubavi i ona bijaše temeljem njihove
                  sreće. Ovu njihovu sreću mutilo je samo to da nisu imali djece, a već su minule
                  tri godine njihova braka. Ali grofica nije izgubila nadu. Upravo prošloga ljeta,
                  bivši na ljetovanju pod Kamničkim Alpama u Kranjskoj, zavjetovala se ona
                  čudotvornoj svetoj Ani u crkvi u Tunjicama, kamo je pješice došla i pred velikim
                  žrtvenikom učinila sveti zavjet. Čvrsto bijaše uvjerena da će joj taj zavjet
                  pomoći.</p>
               <p>U saobraćaju s drugima bijaše grofica više ozbiljna i nije trošila riječi bez
                  potrebe. No tim više govorile su njezine oči koje su bile vjerno zrcalo njezine
                  duše, gdje se je javljala svako njezino nutarnje ganuće, svaki osjećaj i svaka
                  odluka. U tim očima mogao je svatko čitati kao u otvorenoj knjizi, a tko je u njih
                  više čitao, brže ih je i razumio. Tako je i u čas kad je grofica stupila u sobu i
                  kad su se odmah zatim sastali njezin i grofov pogled, ovaj smjesta razumio da se
                  je grofice neugodno dojmilo što on sjedi tik uz markezicu i nešto joj povjerljivo
                  govori u uho koje mu je koketa priklonila.</p>
               <p>Grof je odmah razumio pogled svoje žene i kao nehotice uzmakao natrag skupa s
                  taburetom na kom je sjedio. Grofičine se oči nasmiješiše. Obradovalo je da joj je
                  grof odmah želju ispunio.</p>
               <p>Domaćica svrnu sada pogledom po krugovima svoj ih gosti i zaustavi se kod Melite.
                  Iz male daljine pokaza joj kuvertirano pismo koje je u ruci držala. Melita
                  pristupi odmah grofici.</p>
               <p>- Ovo će te sigurno zanimati - reče grofica i pruži list Meliti. Bijaše to
                  vjenčana objavnica, kojom Andrina barunica Winter, vlasnica plemićkih dobara
                  Borkovec i Winterhof, javlja da su se jučer vjenčali u crkvici Maria-Schutz na
                  Wertherskom jezeru visokorodni barun Alfred Winter sa visokorodnom gospodičnom
                  Ljubicom Vojvodić Sokolačkom.</p>
               <p>Takva objavnica stigla je sigurno i u Delidvor gdje je ostala sama grofica.
                  Melita, preletjevši očima objavnicu, osjeti da ju je nešto zazeblo na dnu srca.
                  Premda se je htjela pokazati ravnodušnom, nije mogla. Problijedjela je u licu i
                  dršćućom rukom vratila parte grofici. Začudo! Ona je znala da se to vjenčanje
                  doskora obaviti mora i da je neotklonivo, pa ju je ipak ta očekivana i predviđena
                  vijest tako potresla. Bilo joj je kao onomu, koji dvori i njeguje dragoga si
                  bolesnika s neizlječivom bolešću, o kom zna da mu nema spasa i čija se smrt svaki
                  čas očekuje, pa se ipak okameni kad mu taj bolesnik izdahne i zauvijek zatvori
                  oči. Dakle jučer su se vjenčali! Sigurno u isto vrijeme kad joj se je prošle
                  večeri uspomena na Alfreda i Ljubicu bez povoda toliko nametala, bijahu oni već
                  svoji, sretni i blaženi.</p>
               <p>Sada je sve prošlo, sve je propalo! Ali zašto da očaja? Boći će i za nju čas...
                  Ah, ta odmazda bit će slatka! Neizvjesni, burni osjećaji prostrujiše srcem mlade
                  kontese, i ona poznata žilica na njezinu čelu javila se ujedanput i stala
                  treperiti.</p>
               <p>Grofica je svojim pronicavim okom odmah primijetila veliku uzbuđenost Melitinu
                  kojoj je dakako znala i uzrok, pa je iskreno požalila djevojku i pokajala se da
                  joj je tako nepromišljeno saopćila neugodnu vijest. Mislila je da je u ovaj čas
                  najbolje ako se učini nevještom svemu kao da nije ništa primijetila, i da se
                  udalji. Tako je i učinila. Okrenuv se na protivnu stranu, opazi Branimira
                  naslonjena na prozor, sama, bez društva. Pođe ravno k njemu.</p>
               <p>- Vi se dugočasite, kako vidim - reče mu prijazno grofica, pruživši mu ruku.</p>
               <p>- Usuprot, grofice - odvrati on - ja se izvrsno zabavljam. Sa mnom su misli koje
                  su mi veoma ugodne.</p>
               <p>- To je doista zanimivo čuti iz vaših usta - primijeti grofica s nekom
                  ljubopitnošću, misleći tim izazvati neko izjašnjenje. No do toga nije moglo
                  doći... U isti čas čuo se u drugoj sobi, otkuda je grofica došla, glasan i veseo
                  žamor: usklici, pozdravi, smijeh:</p>
               <p>Grofica se osvrnu i pogleda u drugu sobu.</p>
               <p>- Ah, to je Nikola, naš veseli Nikola - reče nasmijanim licem grofica.</p>
               <p>- Tko je to? - pitaše Branimir koji si nije mogao da rastumači taj žamor u
                  susjednoj sobi.</p>
               <p>- To je naš mladi artist koji se je nedavno vratio iz Pariza - razjasni mu
                  grofica. - Genijalan glazbenik, a kvas u svakom društvu. Veseo, dosjetljiv i
                  nestašan do ekscesa. Svi ga vole. Gledajte samo kako ga okružuju, kako se tiskaju
                  k njemu! - Grofica morala se je od srca smijati motreći taj prizor i slušajući
                  gospodujući nad svima glas mladoga umjetnika koji je već počeo pojedincima
                  dobacivati svoje pikantne šale i dosjetke. Cijela povorka grnu za njim kada je
                  krenuo u drugu sobu da pozdravi groficu.</p>
               <p>U grofovoj kući bijaše Nikola stari znanac. Bio je s grofom s materine strane u
                  rodbinskoj svezi, pa ga je sva grofovska porodica smatrala kao svoga i tikala se s
                  njim. Mati njegova bijaše iz ugledne i historičke grofovske porodice koja je
                  Hrvatskoj dala čitav niz izvrsnih sinova koji su svoj narod mačem u ruci
                  prodičili. Bijaše na glasu ljepota i radi te njezine ljepote prozvaše je općenito
                  »zagorskom ružom«. Mladi velikaši iz Hrvatske, Štajerske i Ugarske snubili su
                  »zagorsku ružu«, ali bez uspjeha. Ona je birala po srcu i pružila ruku mladu
                  odvjetniku. Nikola bijaše najmlađe dijete, mezimac i miljenac. Još dječakom
                  pokazivao je vanredan dar za glazbu. Svaku melodiju koju bi gdje čuo odmah bi f
                  upamtio i, ne poznavajući ni jedne kajde, svirao je bez prigovora na glasoviru.
                  Roditelji njegovi uvidješe da bi grehota bila taj prirođeni dar zanemariti. Dadoše
                  ga učiti glazbu, najprije u Zagrebu, zatim u Beču, a najkasnije u Parizu, gdje se
                  usavršio i svršio svoje glazbeno naukovanje. Vratio se je u domovinu s glasom
                  umjetnika i nastanio se stalno u Zagrebu.</p>
               <p>Živući vazda u dobrim novčanim prilikama, za što je uvijek skrbila nježna majka,
                  bio je vazda vedre i vesele ćudi, pun obijesti i nestašnosti. Ljubio je vesela
                  društva muškaraca i lijepe ženske koje su mu tim poćudnije bile čim su manje
                  stajale na glasu kreposti. U saobraćaju s drugima bijaše redovito šaljiv, često i
                  drastičan, govorio je rado dvomislice koje su i liberalnijim gospođama znale
                  natjerati rumenilo u lice, ali njemu, Nikoli, bijaše sve slobodno, sve unaprijed
                  već oprošteno. Što je on činio i govorio, to je bilo sve lijepo i dražesno - svi
                  su ga tražili, otimali se za njegovo društvo, obožavali ga. Ali istini za volju
                  mora se priznati da je on u krugu pristojnih gospođa posve ini ton uvodio u
                  konverzaciju, premda nije tajio, da ga ta samozataja mnogo truda stoji.</p>
               <p>Pristupivši grofici domaćici, poljubi joj ruku i reče, gledajući joj gursuški u
                  oči:</p>
               <p>- Draga Alice, primi natrag moje srce koje te isto onako neograničeno ljubi i
                  štuje, kao prije dvije godine kada smo se rastali.</p>
               <p>- Lijepo! - nasmiješi se Alica. - Vidim da si u Parizu naučio i laskati... Hvala
                  ti da si došao.</p>
               <p>- Danas nisam mogao izostati... Danas ćemo prirediti veselu glazbenu večer. Glazba
                  je vjerna pratilica svakoga veselja. - I pogleda oko sebe.</p>
               <p>- Ah, to će biti prekrasno! - kliknuše neke mlađe gospođe, koje su se skoro
                  neopazice približile domaćici dok je govorila s Nikolom. Jedva su čekale, da ga
                  uhvate u svoj krug. Sve su se bliže primicale umjetniku i nizale oko njega tako da
                  je napokon grofica Alica ostala s Rudnićem izvan kruga. Među svima isticala se je
                  gospođa predstojnikovica kojoj je Nikola prije četiri godine bio djeverom na
                  njezinoj svadbi u Beču, pa je tom zgodom na juriš osvojio simpatije mlade
                  vjerenice svojom metodom općenja. Od toga vremena ostao je on kućnim prijateljem
                  gospodina predstojnika komu se je na svojim veselim izletima po Zagorju češće
                  navraćao.</p>
               <p>Gospodinu predstojniku godilo je uvijek društvo mladoga umjetnika. Kad je kod
                  njega boravio, bili su to za nj blagdani kojih se je rado sjećao. Tada bijaše
                  njegova kuća glazbeni dom gdje se je neprestano sviralo na glasoviru r pjevalo.
                  Gospođa predstojnikovica ljubila je nadasve Straussove valcere i lake operete iz
                  kojih je ljepše i pikantnije solo-pijese znala naizust i pjevala ih svojim slabim
                  glasićem ne mareći da li se njezino pjevanje komu sviđa ili ne! U tom bijaše
                  »velika«, bez i najmanje primjese ženske taštine.</p>
               <p>- Zar ne, dragi maestro - progovori ona ljupkim glasom - vi ćete nam danas na
                  glasoviru igrati... Nešto posve francusko, pariško!... Ah, zar ne da hoćete?</p>
               <p>- Svakako! - odvrati Nikola. Danas ćemo se svi producirati; svaki koji što
                  umije... I ja, dakako!</p>
               <p>Bečkinja uze od radosti poskakivati na mjestu i pljeskati rukama. Ona se je divila
                  produkcijama mladoga umjetnika na glasoviru svejedno da li je što igrao iz velikih
                  opera Wagnerovih, ili joj za promjenu pjevao uz pratnju glasovira glupo-frivolne
                  »Vierzeilige« iz njezine domovine.</p>
               <p>Nikola opazi sada Melitu koja je, ozbiljno ga promatrajući, stajala nešto podalje
                  sama. Nikola se protura do nje i objema rukama uhvati njezinu finu, nježnu ručicu.
                  Bili su još od djetinjstva znanci, a ljubav k muzici još ih je više sprijateljila.
                  On je uvijek žalio da je Melita izgubljena za pozornicu gdje je mogla veliku,
                  svjetsku slavu steći. Ona mu je na te njegove izjave primijećala da za to ima još
                  uvijek vremena ako joj ne uspiju osnove koje su joj sada milije.</p>
               <p>- Što je mojoj lijepoj, dragoj Melici? - uze govoriti Nikola gledajući neveselo
                  lice kontesino. - Ja sam mislio da će k meni poletjeti kad me ugleda, i saviti mi
                  ruke oko vrata, a ona se eto drži kao žalosna vrba. Tko se je usudio rastužiti
                  moju djevojčicu, moju slatku kontesicu? - I govoreći to tetošljivim načinom kao da
                  govori s curicom od četiri-pet godina, nije prestao gladiti Melitu rukom po licu i
                  čelu, dok se ona nije napokon nasmiješila.</p>
               <p>- Nisam najbolje volje, dragi Niki! - rekla mu Melita.</p>
               <p>- Ali ćete biti - odvrati Nikola. - Ja ću se i svi mi pobrinuti da vam se vrati
                  vaša dobra volja... Već to, što ću vam sada kazati, sigurno će vas
                  razveseliti.</p>
               <p>- Da čujem.</p>
               <p>- Donio sam krasnih, najnovijih stvari iz Pariza... za vas!</p>
               <p>- Ah, vi ste preljubazni!</p>
               <p>- Kao uvijek - dometne u vlastitu pohvalu Nikola. - Birao sam po vašem ukusu komu
                  nema prigovora. O tom sam se uvjerio u Parizu. Vidite da sam često mislio na
                  vas.</p>
               <p>- Vrlo sam ljubopitna - reče Melita koja je malo-pomalo počela zaboravljati na
                  svoju zlu volju. - Imate li što uza se?</p>
               <p>- To nije moj običaj, vi to dobro znate da ne nosim sa sobom muzikalije... U mene
                  je sve ovdje pohranjeno, tu je moj arkiv - dodade i upre prstom u čelo. - Ako
                  želite što novo čuti, ja sam odmah spreman...</p>
               <p>- Molim vas, lijepo vas molim.</p>
               <p>Nikola sjede bez oklijevanja za glasovir koji je već stajao otvoren. Melita sjedne
                  spram njega sa strane. Mladi maestro udari dva-tri snažna akorda i preleti zatim
                  rijetkom brzinom preko tipaka s jednoga kraja na drugi i natrag, da se uvjeri da
                  li nema gdje neskladnosti. Glasovir, krasno djelo bečkoga tvorničara, bijaše posve
                  u redu. Na to je pazila grofica domaćica kojoj bijaše glasovir najmilija zabava u
                  prostim časovima.</p>
               <p>Zvuci glasovira elektrizovali su društvo, osobito gospođe. Sve je grnulo bliže
                  glasoviru i ujedanput se oko Nikole sabrala publika koja je imala volju slušati ga
                  s najvećim pijetetom. Pristupila je onamo i pobožna barunica od boljega društva, a
                  i markezica Mary sa svoja dva kavalira, grofovima Armanom i Jankom, s kojima se
                  taj čas zabavljala.</p>
               <p>Vidjevši se opkoljena sa svih strana krugom koji je pun želje čekao na njegovu
                  svirku, Nikola se nasmiješi i izjavi prostodušno:</p>
               <p>- Slavna publika neka ne očekuje ništa osobito. Ovo što ću sada igrati, jeste
                  »privatissimum« između kontese i mene. Međutim, tko hoće, može slušati.</p>
               <p>I poče svojim vibrirajućim, ali ipak ne nesimpatičnim glasom uz pratnju glasovira
                  sottovoce pjevati najnoviju francusku ljubavnu pjesmu, modernu, ali nježnu i
                  sentimentalnu:</p>
               <p xml:lang="fra">
                  <l>Tu reposais les bras ouverts</l>
                  <l>Et te voyant j'eus dans mon âme</l>
                  <l>Un feu pareil aux grands éclairs</l>
                  <l>Et qui de fou désir enflamme.</l>
                  <l>Si ton sommeil n'avait pris fin,</l>
                  <l>J' aurais pris un baiser divin.</l>
                  <l>Je dormais et croyais rêvant,</l>
                  <l>Que tu dormais dans ma couchette,</l>
                  <l>Et je volais le coeur vibrant</l>
                  <l>Avec toi dans l'éther en fête.</l>
               </p>
               <p>U sobi bijaše sve tiho dok je Nikola pjevao umiljatu pjesmicu. Napjev je bio
                  stvoren da zanese žensko srce i da ga razdraga. Ista Melita bijaše obladana tim
                  utiskom. Naslonila je glavu na ruku, pritvorila oči kao da se zanosi u dražestan
                  san, a na licu njezinu širio se sve više sanjarski smiješak čim je dulje slušala
                  tu nježnu melodiju i raskošne riječi zaljubljenoga pjesnika.</p>
               <p>Kada je Nikola svršio, čulo se povlađivanje sa svih strana. Markezica Mary bijaše
                  ushićena, dočim je pobožna barunica šutjela kao riba, hvaleći Bogu da njezine
                  djevojke ne razumiju francuski.</p>
               <p>- Kako vam se sviđa? - upita Nikola Melitu.</p>
               <p>- Izvrsno, ide do dna srca, daje krila duši! - reče Melita, prenuvši se iz svoje
                  čuvstvene zamišljenosti. - Tko je skladatelj?</p>
               <p>- Moj drug Villacrois, još mlad čovjek, ali komu već sada proriču veliku
                  budućnost.</p>
               <p>- Tekst? - pitala dalje Melita.</p>
               <p>- Ne znam... Ali ja usvajam misli i osjećaje toga zaljubljenoga fantaste,
                  potpisujem svaku njegovu riječ, identificiram se s njom. Uzmite da sam ja taj
                  pjesnik, a njegov uzdisani ideal... Melita!</p>
               <p>Na te riječi udari u obijestan, svima dobro poznati smijeh, kojim je pokazivao da
                  je sve pusta šala što je maloprije rekao.</p>
               <p>- Vous etes un méchant! - reče mu smješljivo Melita i udari ga lepezom lako po
                  ruci.</p>
               <p>Melita se posve udobrovoljila i pustila se s Nikolom u živahan razgovor o pariškom
                  otmjenom društvu u kom se je prije četiri godine kretala. Nju je zanimalo čuti
                  vijesti o poznatim joj boljarskim porodicama, o umjetnicima i književnicima s
                  kojima je u Parizu općila, o kazalištu i operi, Bulonjskoj šumi i životu raznih
                  klubova. Mladi umjetnik mogao joj je o svem tom dati točnih obavijesti jer su mu
                  te stvari iz osobna iskustva poznate bile. On je u Parizu živio u krugovima
                  boljega društva; dolazio je u salone boljarskih dama, išao u razne klubove, općio
                  s umjetnicima svih grana umjetnosti, posjećivao kazalište i operu, imao dobrih
                  znanica među glumicama i pjevačicama ukratko, poznavao je Pariz i živio u njem kao
                  da se je ondje rodio.</p>
               <p>Taj razgovor Melite s Nikolom nije dugo potrajao. Morali su ga prekinuti, da ga
                  poslije opet nastave. Za glasovir sjela je naime gospođa predstojnikovica. I ona
                  je htjela da nešto doprinese društvenoj zabavi. Počela je igrati zaključnu pjesmu
                  drugog čina iz opere Ptičar, a kad je došla do napjeva slavuju, stala je čak i
                  pjevati svojim tankim, vrištavim grlom. Osobitom vatrom i koketnom igrom lica na
                  kojoj se je odmah vidjeti moglo da je nespretno kopirana, pjevala je poznati
                  refren:</p>
               <p xml:lang="de">
                  <l>Noch einmal, noch einmal,</l>
                  <l>Sing' nur sing', Nachtigall!</l>
               </p>
               <p>Slušali su je i na koncu aplaudirali.</p>
               <p>Gospodin predstojnik požurio se do Nikole koji je s Melitom tik glasovira stajao,
                  i upitao ga, da li je zadovoljan.</p>
               <p>- Kažite samo iskreno, dragi Nikola! - moljaše ga gospođa predstojnikovica.</p>
               <p>- Ja i ne znam inače - odgovori umjetnik. - Vaše predavanje sjeća jako na
                  Ronachera. Sigurno ste tamo slušali tu pjesmu.</p>
               <p>Predstojnikovica pogleda Nikolu začuđenim pogledom.</p>
               <p>- Otkuda vi to znate?... Jest, ja sam tu pjesmu najprije slušala kod
                  Ronachera.</p>
               <p>- Zato je predajete kao pjevačica iz kafešantana... A ta igra na glasoviru!...
                  Koliko sam vam puta rekao da ne igrate brzo i smušeno, bez čuvstva i bez takta.
                  »Noch einmal, noch einmal« ne pjeva se kao što pjevate vi, već moderato, lagodno.
                  Vaš je tempo prebrz, čovjek ništa ne uživa pri tom. Uostalom, kad prvi put dođem
                  do vas, ja ću gledati da vas uputim u pravi tempo.</p>
               <p>- Molim te za to... Bit ću ti vrlo zahvalan - moljaše predstojnik, dočim je ona
                  obećala da će vrlo rado primiti svaku njegovu uputu.</p>
               <p>Grof Orfeo, vazda galantan naprama gospođama, pristupio malo zatim
                  predstojnikovici da joj izjavi svoje zadovoljstvo.</p>
               <p>- Vrlo lijepo, madame!... Ja sam bio ushićen - govoraše grof s uvjerenjem da
                  pretjeruje.</p>
               <p>- Ne mogu primiti - odbijala ga predstojnikovica. - Maestro Nikola nije zadovoljan
                  mojim predavanjem.</p>
               <p>- Ali ona je lijepo pjevala - okrenu se Orfeo s pitajućim izrazom lica grofu Janku
                  koji je do njega stajao.</p>
               <p>- Cvrčak, ništa nego cvrčak! - odgovori ovaj. - Da su insekti pjevači, bila bi ona
                  među njima veličina prvoga reda - dodade nepomirljivi grof Janko.</p>
               <p>Međutim se je markezica Mary uplela vješto u razgovor s Melitom i Nikolom koji ju
                  je počeo vrlo zanimati. Činilo se da se mladomu umjetniku sviđa markezica. On je
                  odmah opazio da ta zanimiva, ekscentrična dama spada u vrst onih žena kakve si on
                  želi. Markezica koja je također neko vrijeme proživjela u Parizu, slušala je sa
                  velikim interesom pričanja umjetnikova o životu pariškoga elegantnoga svijeta i
                  duševne aristokracije. Uspomene na metropolu svijeta tako su u tren oživjele u
                  njoj, da si je zaželjela što skorije opet se navratiti u Pariz. To bijaše po
                  njezinu uvjerenju jedini grad u koji je ona spadala svojim umom, svojim živim,
                  nezasitnim srcem i neobuzdanim hirima.</p>
               <p>Neopazice priključiše se tomu krugu utroje grofica domaćica i Branimir.</p>
               <p>- Ne bih rado da smetam - reče grofica Alica. - Imam samo par učtivih riječi
                  upraviti na nečiju adresu. - Pri tom svrnu grofica smješljivim licem na Melitu
                  svoje velike, modre oči.</p>
               <p>- Na mene? - javi se odmah Melita, susretljivo i skoro ponizno proti svomu
                  običaju. - Izvoli samo zapovijedati sa mnom.</p>
               <p>Meliti, koja je danas vidjela da Branimir živi u prijateljskim i poslovnim
                  odnošajima s grofom Slavomirom, pala je u ovaj čas sretna misao na um da si učini
                  groficu saveznicom i zaštitnicom ako sama ne bi bila kadra da izvede najnoviju
                  svoju osnovu. Trebalo joj je zato gledati da si osigura što veću naklonost grofice
                  koja će joj, nema sumnje, u horu dobro doći.</p>
               <p>- Došli smo te moliti, lijepo moliti - uze dalje govoriti grofica - da nam ti što
                  zapjevaš... Gospodin Rudnić vrlo je ljubopitan jer sam mu kazala da je u tebe
                  izvanredno grlo, da si gotovo umjetnica...</p>
               <p>- Jest, i ja se usuđujem najponiznije moliti - izmuca smeteno Branimir, u koga je,
                  kad je počeo govoriti, Melita uprla svoj prijazni, neodoljivi pogled. Taj pogled
                  je tako silno djelovao na nj da nije pravo znao što govori. Smeo se do skrajnosti
                  i osjećao, kako mu krv navire u lice.</p>
               <p>- Vrlo rado! - reče kratko ali s ljubežljivom spremnošću Melita i sjede za
                  glasovir ter položi lagano nježne svoje ruke na tipke.</p>
               <p>Nikola i ona zgledaše se u taj čas i mladi umjetnik pristupi k njoj.</p>
               <p>- Što kanite igrati? - upita je.</p>
               <p>Melita mu dade odgovor tihim glasom da ga nitko drugi nije mogao čuti.</p>
               <p>- Ah, to je izvrsna ideja! - reče Nikola. - Molim pozor, gospodo i gospođe!...
                  Chanson à rire, to se ne čuje svaki dan.</p>
               <p>Od prisutnih gosti, izuzev dvojicu-trojicu, jedva da je koji slušao ovu vrstu
                  produkcije. U sobi nastade stoga opća tišina, jer su svi očekivali nešto neobično,
                  vanredno. I nisu se prevarili.</p>
               <p>Melita se je sama pratila na glasoviru, jer inače nije moglo ni biti u produkciji
                  gdje je trebalo da bude i improvizacije.</p>
               <p>Uz općenitu napetost - čak i mladi maestro bijaše nestrpljiv i uzrujan - započe
                  Melitin pjevani smijeh. Isprva čulo se kako se ona sama smije kao da se šali ili
                  koga draži, onda je taj smijeh prelazio u pravilne zvukove, a zatim je slijedio
                  smijeh iz svega grla. Poslije toga čulo se hihotanje staroga vivera, prosto
                  smijanje ulične djevojke, pa dobroćudan smijeh čestita seljaka.</p>
               <p>Melitina publika slušala je to predavanje s velikim uživanjem, premda ih je malo
                  bilo koji su njezin pjevani smijeh mogli s umjetničko-tehničke strane dostojno
                  ocijeniti. Razigranost slušatelja postajala je sve veća i dosegla svoj vršak kada
                  je Melita svoju produkciju završila smijehom koji je potekao iz njezine vlastite
                  individualnosti. U tom smijehu bijaše razgovijetno izražena obijest, ponosni prkos
                  i neobuzdanost duše koja teži za nečim što postići mora. Svu je svoju duševnost,
                  kakva je bila u ovom času, sadjela u taj smijeh, a taj njezin glazbeni portret
                  najviše je zanio goste.</p>
               <p>Kad je ustala od glasovira, pozdraviše je odasvud usklici i pljesak. Gospođe su
                  joj čestitale i stiskale ruku, a grofica domaćica, sva razdragana, uhvatila joj
                  glavu objema rukama i poljubila je u čelo.</p>
               <p>Do nje stajao je Branimir, koji bijaše sav zapanjen i ushićen, te je svaki čas
                  ponavljao riječi:</p>
               <p>- Divno, nenatkriljivo!</p>
               <p>Melita mu u znak hvale za toli iskreno priznanje pružila ruku koju je on svesrdno
                  i s najvećim poštovanjem poljubio.</p>
               <p>- Neka legija đavola odnese bez traga tu vašu grofovsku krunu! - izjavi se sada
                  Nikola. - Ona je kriva da je taj vilinski glas izgubljen za svijet.</p>
               <p>Melita je sa smiješkom na licu promatrala umjetnika koji je to posve ozbiljno
                  govorio. To joj bijaše nešto neobično.</p>
               <p>- Taj glas - nastavi istim tonom Nikola - okrenuvši se prema grofu Orfeu kao da
                  apeluje na njega kao oca - trebalo bi da se sluša u obadva svijeta, s ovu i s onu
                  stranu oceana, da mu se narodi dive i klanjaju.</p>
               <p>- Dopuštam... Uistinu, Melita ima krasan glas - stade se izvinjavati grof - ali to
                  još nije razlog da mora biti pjevačica. Djevojka njezina staleža ne posvećuje se
                  tomu zvanju bez osobita povoda...</p>
               <p>- A umjetnička slava, kolosalni dohoci? - upade mu Nikola u riječ.</p>
               <p>- To dvoje može da privlači djevojku plebejku - odvrati mu grof. - Kad pjevačica
                  koja nije potekla iz viših slojeva društva steče slavu i prihod o kom može sjajno
                  živjeti, često se primakne meti, za kojom je išla, osobito ako uz krasno svoje
                  grlo ima ljepušno lice i zamamljive oči. Nađe se blazirani aristokrat ili novčar
                  koji je uzme za ženu, a time svršava se njezina karijera, svjetskoj slavi izgubi
                  se glas, a umjetnički život prestaje. Da tu sreću postigne, nije nužno djevojci iz
                  staroga, uglednoga plemstva širom svijeta pjevati i glumiti drugima na
                  razveseljenje... To je ispod našega dostojanstva...</p>
               <p>- Gospodin grof ima pravo - primijeti Branimir koji je pozorno slušao što grof
                  Orfeo govori. Ne, to se ni njemu nikada ne bi svidjeti moglo da bi Melita postala
                  pjevačicom. Sav nimbus kojim obasjana stajaše pred njim poput nekoga božanstva,
                  rasplinuo bi se i iščeznuo kada bi ona postala pjevačicom.</p>
               <p>Ova primjedba Rudnićeva samo je još više razljutila Nikolu.</p>
               <p>- Gospoda imadu o umjetnicima vrlo konzervativna načela koja su se preživjela,
                  zastarjela - reče umjetnik jetko. - Naši se nazori o toj stvari vrlo razilaze...
                  Šteta za kontesu!</p>
               <p>Rekavši to, pođe Nikola dalje... Ozlovoljio se, slušajući grofovo razlaganje.
                  Prolazeći mimo Melite, nije mogao a da joj ne dobaci:</p>
               <p>- Vaš je papá užasan filistar što se tiče umjetnosti.</p>
               <p>- Znala sam ja da ćete se sukobiti - odgovori mu Melita i, smijući se potiho,
                  gledala je za umjetnikom koji je pošao da potraži markezicu Mary uvjeren da će mu
                  ona povratiti njegovu dobru volju. Ta ga je dama začudo zanimala. Činilo mu se kao
                  da se već više godina s njom poznaje. Njezin način općenja s ljudima koji su joj
                  se sviđali bio je tako intimna karaktera, da su osobe kojih prije ni vidjela nije
                  za kratak čas općile s njom kao stari znanci.</p>
               <p>Markezica, kad je do nje stao Nikola, razgovarala se baš s grofom Arturom s kojim
                  se je malo prije izmirila, ali uz uvjet da ga u četiri oka smije zvati svojim
                  »bébéom«, pa i on nju isto tako ako ushtije. Grof Artur shvatio je ovaj put posve
                  dobro da su to nepritajene avance koje markezica naprama njemu poduzima. Taj
                  mladi, friški i jedri »bébé« ipak ju je privlačio, a zašto bi se ona tomu opirala,
                  zašto bi otklonila tu ljubavnu igru koja je i za nju imala u sebi mnogo nepoznata
                  i nova. Dok je bude zabavljala, ona će ustrajati u njoj, a kad joj počne
                  dosađivati, segnut će za nečim drugim, novim. To je njezina stara metoda.</p>
               <p>- S dopuštenjem, markezice! - javi se Nikola. - Sada je na vama red...</p>
               <p>- Da pjevam? - nasmija se Mary. - Ah, kako ste se zlo namjerili... A tko vam je
                  rekao, dragi maestro, da ja umijem pjevati?</p>
               <p>- Vaš glas je tako zvučan i melodičan - primijeti Nikola.</p>
               <p>- Prevarili ste se, mon cher! - odvrati mu markezica prihvativ ga za ruku. -
                  Timbre moga glasa nije neugodan, ali to ništa ne znači... Ja sam vrlo malo
                  muzikalna... Ne znam pjevati ni jedne arije, ni onih koje sam možda stoput čula, a
                  na glasoviru usuđujem se jedva zaigrati koji plesni komad.</p>
               <p>- Vi, dakle, ne ljubite muziku? - zapita Nikola.</p>
               <p>- Usuprot... ja je fanatički ljubim... Slušala bih cio dan glazbu, osjećam je
                  živo, srce mi osvaja, ali sluha mi se ne prima... Ma ništa... Nije li to čudno? -
                  Sada se okrenu markezica prema grofu Arturu koji je s druge strane stajao
                  ozbiljna, skoro mrka lica, po kom bi se suditi dalo da mu nije po volji što je
                  Nikola k njima pridošao. - Vaša sestra pjeva savršeno; ona je gotova umjetnica...
                  Kad što takvo čujem, onda mi je žao da i ja tako ne umijem, štoviše, zavist oblada
                  mnome.</p>
               <p>- Zavist?... Vi nemate uzroka da ikojoj zaviđate - reče umjetnik. - Zar ne Arture?
                  - upita Nikola mladoga grofa s kojim se je prije dvije godine upoznao i pobratio
                  na jednom elitnom plesu Crvenoga križa u Zagrebu.</p>
               <p>- Kako to misliš? - upita Artur s čudnim izrazom kao da na odgovornost poziva.</p>
               <p>- Nije moguće da toga ne razumiješ... Vidi se da ti je markezičina ljepota smutila
                  razum... Htio sam reći da je markezica toli dražestan stvor da ne treba nikomu
                  zaviđati... Nije li tako?</p>
               <p>- O da, to je istina - potvrdi Artur.</p>
               <p>- Ali treba onima zaviđati koje markezica odlikuje svojom nježnom pažnjom -
                  produlji Nikola nišaneći na Artura što je ovaj odmah osjetio.</p>
               <p>- Mene se to ne tiče! - reče brzo mladi poručnik tonom koji izaziva odgovor.</p>
               <p>- Mislite? - primijeti Mary pogledavši vrlo koketno mladića koji je u svojoj
                  naivnosti očekivao mnogo više uime odgovora.</p>
               <p>Nikola se je sada samo smiješio motreći čas markezicu čas mladoga grofa, koji je
                  bio u očitoj zabuni ne znajući što bi dalje rekao. Od neprilike počeo si
                  namještati na lijevo oko svoj monokl da fiksira ne znajući sam koga.</p>
               <p>Markezica svrnu sada govor na drugi predmet.</p>
               <p>- À propos, dragi maestro, meni je rečeno da ćemo i vas slušati.</p>
               <p>- Svakako; ja sam na to spreman svaki čas.</p>
               <p>- I vi još oklijevate? O, vi okrutniče! - uzviknu markezica uhvativši se Nikoli
                  ispod ruke i povede ga do glasovira. - Dođite, grofe! - doviknu ona Arturu, no
                  ovaj se nije odazvao pozivu već se je pridružio predstojnikovici i Eli koje su baš
                  počele raspravljati o ciklističkim zimskim kostimima.</p>
               <p>Opća uzbuđenost i gibanje nastade u sobi kada je Nikola sjeo za glasovir. Sve se
                  je počelo tiskati k glasoviru i za čas savio se gusti krug slušalaca oko njega.
                  Mladi umjetnik sjedio je jedan čas, gledajući preda se kao da je zamišljen, da o
                  nečem razmišljava. Pa to je sada i bilo. On je najvolio improvizirati i u zadnji
                  bi čas odabrao motiv koga bi onda majstorski obradio i do kraja izveo. To je bila
                  njegova navada za koju su svi znali. Zato je vladalo opće mučanje dok je on časak
                  razmišljao. Nije to dugo trajalo. Na njegovu licu pojavi se ujedanput smiješak i
                  on pogleda markezicu koja je nestrpljivo tik njega stajala.</p>
               <p>- Došla je! - reče joj poluglasno.</p>
               <p>- Tko? - zapita ona.</p>
               <p>- Inspiracija! - odgovori umjetnik i započe svoju igru. Iz početka čuli se lagani,
                  duboki akordi, zvuci puni tuge i boli. Čini ti se kao da netko uzdiše, stenje i uz
                  suze da pjeva i u pomoć zove. Sjetni zvuci pjesme narodnoga buditelja Tužno pjeva
                  vitez u planini prepleću se ovda-onda s tom fantazijom o prvom osvitu ilirske
                  dobe... Turobni glasi pomalo se gube... Mjesto njih zamnije divan, junačko-veseli
                  zbor viših bića, nešto vrhunaravno i nadzemaljsko... Vile su to... koje su
                  doletjele da sokole i ohrabre svoga pobratima viteza... Njegova pjesma postaje
                  sada energičnom, snažnom... Ona budi, zove, drma i ori se poput groma... I gle!...
                  Javlja se nešto novo... Razabireš kako se svijet budi i u život iz sna vraća.
                  Laste cvrkuću, slavulji biglišu, a ševe titrajući u zraku pjevaju... Čuješ kako se
                  razlijega junački »oj« s jedne planine na drugu, iz jednoga kraja u drugi, kako se
                  jedra mladež, muško i žensko na sve strane kupi pa razdragano klikuje i jujuška.
                  Ti nepravilni zvuci budne radosti dobivaju sve izrazitiji oblik, dok ujedanput
                  poput bistrog gorskog potočića počne provirati ispod prstiju umjetnikovih
                  milozvučna melodija Oj Ilirijo, oj, veselo nam stoj!, kojom Ilir pozdravlja prvo,
                  krasno jutro svoga probuđenja.</p>
               <p>Nastala mala stanka. Sve je napeto očekivalo što će dalje doći. Jedan dobro
                  ugojeni mladi odvjetnik iz Zagreba koji je više godina bio predsjednikom pjevačkog
                  društva »Kola«, pristupio tiho k Meliti i prišapnuo joj:</p>
               <p>- Motivi iz pjesama ilirske dobe.</p>
               <p>- Prekrasno! - primijeti Melita.</p>
               <p>Nikola nastavi. Bijaše drugi odsjek njegove fantazije koja je počela umjerenim,
                  jakim akordima. Najprije čuješ pojedine akorde; ovima se pridružuju drugi, sve
                  više, sve žešće, pa se miješaju, prepleću i rastu do bučna rogobora, iz koga se,
                  kao da se ne da ušutkati, sveudilj izvija budnica Il je možno, il nemožno, samo
                  naprijed, samo složno! To je domorodni dogovor, to je prepirka, rasprava i napokon
                  sporazum o pokretu... Nato je brzo slijedio prijelaz na bojno polje... Čuje se
                  glas trubalja i bojna vika junaka... Čini ti se da čuješ, kako oštre strelice
                  sikću, kako zveče teški mačevi, kako se koplja krše i štit o štit udara. Davorija
                  Prosto zrakom ptica leti izmjenjuje kadšto bojnu graju kao da opominje naše na
                  pobjedu slavnih djedova na Grobničkom polju.</p>
               <p>Malo-pomalo stišava se bojna graja... Trublja se samo još katkad javi, a žamor
                  uzmičućega dušmana i slavobitna vika pobjednika gube se sve više u daljini, dok
                  napokon posve ne utihnu.</p>
               <p>Dolazi posljednji prijelaz. Pobjednici vraćaju se u slavlju kući... Stupili su na
                  prag svoje domovine... Posvuda se ori pjesma i klicanje... Oživjele su visoke
                  planine i ravna polja; sve hrli da pozdravlja dobitnike koji kroz suze radosti
                  gledaju preobraženi lik rodne, predrage zemlje... Slobodna je, svoja... Sve je
                  uzneseno i opojeno miljem, koje u tim radostima, svečanim zvukovima vri i kipi...
                  Sve su oči uprte u mladoga umjetnika. Lice mu je preobraženo, oči mu plamte od
                  nutarnje vatre, a usnice se trzaju... Kao da su svi očekivali i kao da nije moglo
                  inače da bude, zamniješe dvoranom uzvišeni, sveti nam zvuci himne: Lijepa naša
                  domovina!</p>
               <p>Sve zapjeva... S jakim muškim glasovima sljubila se umiljata ženska grla... Bijaše
                  to jednodušan, oduševljen pjev koji je svakomu izlazio iz dna srca, čist i
                  istinit.</p>
               <p>Umjetnika osipaše hvalom i odobravanjem. Ela bijaše dapače tako ushićena da ga je
                  svojim snažnim rukama ogrlila i u lice poljubila. I grof Janko bijaše zadovoljan.
                  - Bilo je vrlo lijepo - rekao je umjetniku - samo ne znam što je.</p>
               <p>- Ilirski vijek - odgovori kratko Nikola.</p>
               <p>- To mi je drago - primijeti grof Janko - i moj otac je živio u njem.</p>
               <p>Otac grofa Janka, jedan od najuglednijih kavalira hrvatskih, bijaše naime
                  oduševljen Ilir.</p>
               <p>Uto otvoriše livrejovani sluge dvokrilna vrata sjajno rasvijetljene blagovaone,
                  znak da valja ići k večeri. Grof Orfeo povede groficu domaćicu k stolu, a za njime
                  krenula duga povorka ostalih gosti i gostinja.</p>
               <p>Branimir sjedio je do Melite naprama grofici Alici. On bijaše stoga sretan i
                  osjećao se odlikovanim. Zabavljao se izvrsno s kontesom koja ga nije već puštala
                  iz čarobne mrežice u koju se bijaše zaletio. Bila je uvjerena da joj neće više
                  izmaći.</p>
               <p>Poslije večere bijaše ples, familijaran i neusiljen, koji je sam od sebe nastao i
                  trajao do zore.</p>
            </div>
            <div type="chapter">
               <head>V.</head>
               <p>Grofovi gosti stadoše se tek ujutro vraćati u Zagreb. Nekoji samo ostadoše u
                  šestinskom dvoru da počinu i nadoknade izgubljenu noć. Među tima bijaše i grof
                  Orfeo, koji je svu noć probdio i usprkos svojoj neduhi dosta i plesao, no zato se
                  sada osjećao satrvenim. Bio je obećao markezici Mary da će je otpratiti u Zagreb,
                  ali kraj najbolje volje i spoznavanja kavalirske svoje dužnosti ne bijaše mu
                  moguće da održi riječ, pa se je tako markezica sa svojim »bébéom« koji bijaše
                  veoma mamuran i omamljen od šampanjca odvezla u Zagreb u prvi hotel, što joj je
                  možda i milije bilo.</p>
               <p>Orfeja smjestiše u sobu za strance gdje je zaspao kao zaklan. Melita morala je
                  ostati oca radi, što joj je dobro došlo jer je i njoj trebalo počinka kao i
                  grofici Alici, koja je, otkad se pozna, voljela miran noćni san negoli najljepšu
                  noćnu zabavu koja traje do slijedećega dana. Njih dvije se dogovoriše da će samo
                  kratko vrijeme prospavati, a onda se kod doručka sastati.</p>
               <p>Grof Slavomir nije mario za počinak. On je, korjenit kneippijanac, čim su se gosti
                  razišli bili, otišao u svoju kupaonu, tu skočio u žbanju studene gorske vode, gdje
                  se kratak čas raspraćkao, a zatim, bacivši na se lako odijelo, još polumokar
                  poletio u busen oko dvora gdje je bosonog u rosnoj travi veselo skakutao i osjećao
                  se kao preporođen. Koliko se je on trsio da za Kneippov nauk predobije i groficu
                  Alicu koja se je bojala da se neće suviše ugojiti, što bi bilo na uštrb njezinoj
                  ljepoti na koju je brižno pazila! No ona je voljela živjeti i po Schweningerovu
                  receptu negoli prihvatiti metodu wörishofenskoga hidropata, koju je ona smatrala
                  nenaravnom i mučenjem ljudskoga tijela. Njoj bijaše mlaka kupelj od dvadeset i
                  četiri stupnja Celzija ideal kupelji, poslije koje joj je bilo uvijek tako voljko
                  i ugodno.</p>
               <p>Bilo je već blizu podne kada su se grofica Alica i Melita sastale u gostinjoj
                  sobi. Grofica bijaše svježa i vesela, samo nešto malo blijeda u licu, što joj je
                  pod crnom njezinom kosom osobito pristajalo. Na Meliti se vidjelo da bi joj još
                  trebalo bilo sna. Bijaše slaba i sanovna; bilo joj je hladno usprkos šalu što ga
                  je na ramenima imala i više puta je morala da zijeva, čemu se je grofica od srca
                  smijala.</p>
               <p>I Melita se morala smijati.</p>
               <p>- Izgubljena noć teško se nadoknadi - reče ona. - Ali ništa zato, bila je to
                  krasna noć... Ti si nas vanredno zadužila, Alice!... Ah, sva sam još omamljena!...
                  Bila sam izvrsne volje kao rijetko kada.</p>
               <p>- Moram priznati da sam vrlo zadovoljna tobom - primijeti grofica. - Tvoj susjed
                  kod stola ushićen je...</p>
               <p>- Rudnić? - upita Melita i njezine oči oživješe... Razgovor je eto iznenada
                  navrnuo pravcem kako si je baš željela.</p>
               <p>- Da, on... Kada sam vas gledala jedno kraj drugoga, nisam se mogla oteti
                  misli...</p>
               <p>Grofica tu zastade kao da je u neprilici kako će svršiti, a Melita se poče uto
                  bijesno smijati.</p>
               <p>- Znam što si htjela reći - priskoči ona u pomoć grofici - ali on i ne misli na
                  to...</p>
               <p>- A jesi li ti na to pomislila? - upade joj grofica u riječ - jer to je po mom
                  sudu glavna stvar.</p>
               <p>- Ne tajim - odvrati Melita - došla mi je i ta misao na um... Naše porodične
                  prilike tako su žalosne da se moram sprijateljiti i s takvim mislima.</p>
               <p>Melita je dobro znala da rasulo prijeti ne samo njihovoj imovini već i porodici...
                  Nije moguće da se to može dulje vrijeme držati na okupu... Doći će pritisak ma s
                  koje strane i zaduženo imanje prodat će se ma po što, a oni ostati beskućnici.
                  Bijaše joj užasno kada je na to mislila... Uboga mati najviše joj se smilila; ta
                  patnica i pregarnica, koja u svom braku nije ništa dobro imala. - No poslije
                  matere ili usporedo s njom mislila je odmah na se... Melita bijaše egoistkinja...
                  Ljubila je sebe i oprezno računala s prilikama koje bi mogle odlučiti o njezinoj
                  budućnosti... Što da bude s njom ako se proda Delidvor? Zar da ide k rodbini u
                  Mađarsku da ondje živi o tuđem milosrđu trpljena, zapostavljena? Ili da bude
                  pjevačica, kao što je želio njezin prijatelj Nikola?... Zato bijaše još sada
                  preponosna. U takovim okolnostima bilo bi doista bezumno propustiti lijepu zgodu
                  kakva se je sama sobom nadala s Rudnićem. Uz njegovo bogatstvo mogla bi imati sve
                  o čem je dosele tek snivati mogla, i voditi život kao što ga nisu kadri voditi ni
                  najugledniji domaći boljari. Grofici Alici, kao i tolikim drugima, bijaše dobro
                  poznato loše materijalno stanje grofa Armana i njegove porodice. Zato joj je bilo
                  povoljno čuti kako se Melita za koju se je najviše bojala prilagođuje tešku
                  položaju.</p>
               <p>- Vrlo je pametno da tako trijezno sudiš - obodri je grofica. - Rudnić je u svakom
                  pogledu valjan čovjek... Nećeš se kajati ako ga predobiješ za se... Na našu pomoć
                  možeš sigurno računati.</p>
               <p>Melita priskoči k grofici i poljubi je s osjećajem zahvalnosti u lice.</p>
               <p>- Ti si tako dobrostiva! - reče Melita veseleći se u duši da joj grofica sama nudi
                  ono što si je u nje tek osigurati mislila... Budu li grof Slavomir i Alica uza
                  nju, njezini zagovornici, onda se nije trebala bojati da bi se mladi bogataš na
                  drugu stranu riješio...</p>
               <p>- Ja nemam volje udešavati bračne sveze - govoraše Alica - koje se mene ne tiču,
                  ali kod tebe ću učiniti iznimku. Što je Winterica s tobom učinila, toga ja
                  odobriti ne mogu... Svi su bili tvrdo uvjereni da će Alfred biti tvojim mužem, a
                  ona ga je u zadnji čas prisilila da se oženi njezinom pokćerkom... Ako je već
                  htjela dokazati svoju ljubav prema toj djevojci, mogla joj je dati pristojan miraz
                  i udati za muža koga bi si djevojka izabrala. Ona je postupala okrutno... Vašu je
                  ljubav razorila, a združila dvoje hladnih srdaca... Ne, to mi se ne sviđa... Ona
                  se neprijateljski ponijela prema tebi... a znaš bar zašto?</p>
               <p>- Ne! odgovori Melita. Ona nije doznala za onaj kobni razgovor među svojom majkom
                  i Andrinom, niti joj je Alfred, želeći je štedjeti, išta o poznatoj si stvari
                  spomenuo. On je volio podnijeti gorke riječi Melitine, koja mu je predbacivala
                  neiskrenost i slaboću karaktera.</p>
               <p>Daljnji razgovor o tom predmetu prekinuo je dolazak grofa Slavomira. On je međutim
                  bio već pohodio svoj ribnjak kod Kraljičina zdenca u kom je gojio pastrve, zavirio
                  u pivnicu gdje je u ogromnim sudovima vreo prvi mošt iz mladog američkog nasada,
                  pogledao u staju i konjušnicu, a onda se preodjeo i pošao u salon k gospođama
                  bistar i veseo.</p>
               <p>Bio je prekrasan jesenski dan. Nebo bijaše jasno i vedro bez i najmanjega oblačka,
                  a sunce je toplo sjalo kao u proljeću.</p>
               <p>- A gdje je papá? - upita grof Melitu, našavši gospođe same.</p>
               <p>- Ah, on sigurno još spava! - reče Melita ustajući sa fotelja. - Moram ga
                  probuditi, jer bi on bio kadar da spava do noći.</p>
               <p>- Dopusti da ga ja probudim - ponudi se grof i požuri se do sobe gdje je grof
                  Orfeo spavao. Zavjese na visokim prozorima bijahu spuštene, i zato nije bilo čudo
                  da je iznureni grof još tvrdo spavao. Melita je pravo imala da bi taj san mogao
                  potrajati do noći ako ga ne bi tko probudio. Ali podne je već bilo prošlo i bijaše
                  skrajnje vrijeme da se ide u Zagreb gdje je Orfeo imao vrlo važnih poslova. Grof
                  Slavomir pristupi tiho k prozoru i uzvuče bez štropota zavjesu tako da je podnevno
                  sunce rasvijetlilo svu sobu i padalo na veliku, rezbarijama urešenu postelju od
                  tvrde orahovine gdje je Orfeo ležao sa smiješkom na licu. Tko zna nije li u taj
                  čas baš sanjao da se zabavlja s markezicom, ili da zbija proste šale s veselom
                  predstojnikovicom.</p>
               <p>Sunčano svjetlo pokazalo je doskora svoju moć. Orfeo počeo se micati kao da je
                  uznemiren. Sunce mu je padalo baš na lice, a to ga je smetalo. Nije dugo potrajalo
                  i on otvori oči kao u čudu.</p>
               <p>- Ti si me došao probuditi? - reče Slavomiru koji je kraj postelje stajao.</p>
               <p>- Kasno je... Doručak nas već dugo čeka, a i gospođe su već odavna spremne -
                  obavijesti ga domaćina.</p>
               <p>- Koja je doba?</p>
               <p>- Podne je minulo... Valja se požuriti... Jučer si mi govorio da imaš važna posla
                  u Zagrebu - govoraše domaćina Orfeu koji se je uzeo namještati na vanjkušima.</p>
               <p>- Jest, jest! Dobro da si me sjetio. Melita je tu?</p>
               <p>- Ona je kod moje žene.</p>
               <p>- A Artur?</p>
               <p>- Artur? To Bog zna... Jutros se je s markezicom odvezao u grad - odgovori grof
                  Slavomir.</p>
               <p>Orfeo, čuvši to, skoči odmah iz postelje kao da ga je tko iz nje bacio. On se je
                  bojao da mu sin ne počini kakvu pustolovinu s markezicom koja ga je, kako mu se
                  činilo, imala posve u vlasti.</p>
               <p>- Ja ću odmah doći k vama... ispričaj me kod gospođa - umoli Orfeo domaćina i
                  pozvoni slugi.</p>
               <p>Grof Slavomir ostavi sama svoga gosta koji se je s pomoću sluge stao odijevati što
                  je brže mogao. Zurio se želeći što prije doći u Zagreb ali ne toliko radi prešnih
                  novčanih poslova koliko radi Artura koji je kadar bio s markezicom netragom
                  iščeznuti i uzrokovati mu velike troškove. Već se je to i nejedanput dogodilo da
                  je morao mladića iskupiti iz koga mjesta kamo su ga odvele mladenačke pustolovine.
                  Uz to srdilo ga što se Artur toliko bavi markezicom, ili ona njim, što je napokon
                  za nj svejedno. Njemu se je ta žena vanredno sviđala i zato je bio na Artura
                  ljubomoran... pa ako već njemu samome ne bi pošlo za rukom steći milost dražesne
                  markezice ako je ona zavoljela Artura s njegovom mladošću i naivnom mladenačkom
                  odanošću, onda mu neće preostati ino nego da joj taj plijen što ga je uvrebala
                  istrgne iz pandža. I tako grof Orfeo nije ni sada još došao do uviđavnosti da
                  treba mlađima ustupiti mjesto na ljubavnom poprištu. On je želio, kao i tisuće
                  drugih njegovih vršnjaka, stajati vazda u prvim redovima, prihvatiti svaku zgodu
                  za borbu, pa makar u njoj podlegao i smijehu se izvrgao kao stari Seladon bez
                  nade.</p>
               <p>Za pol sata bio je grof pomno odjeven i namirisan u grofičinu društvu, kojoj je
                  galantno poljubio ruku i počeo s ushitom govoriti o zabavi koja da mu je pribavila
                  rijetkih užitaka. Isticao je više toga što mu se je svidjelo, napomenuo i više
                  lica koja je nalazio vrlo interesantnima, samo markezice nije ni riječju spomenuo
                  premda je ona za nj bila najsjajnija točka noćne zabave. Smetala ga je prisutnost
                  Melitina da o njoj govori.</p>
               <p>U neprekinutom razgovoru o toj zabavi i pojedinim licima pošlo se je k doručku.
                  Malo društvance pokazalo je da mu dobri tek nije kraj burne noćne zabave ništa
                  postradao. Svi su se naslađivali tečnim fogošem iz Blatnoga jezera i ukusnim
                  biftecima, a nekoliko čašica vatrenoga clicquota stvorilo je u kratko vrijeme
                  najbolje raspoloženje. Veseli posjedaše u pripravne grofove karuce, Orfeo s
                  Alicom, a Slavomir s Melitom, i pojuriše po najljepšem jesenskom danu u
                  Zagreb.</p>
               <p>Odsjedoše u grofovoj kući na Griču, gdje su grofica i Melita ostale, dočim su se
                  oba grofa odmah zaputila k Branimiru da se s njim posavjetuju o poslovima grofa
                  Orfeja. Našli su ga u pisarni gdje je otvarao i čitao poštu koja je u posljednja
                  dva dana prispjela. Na svakom listu ili spisu on bi uvijek napisao olovkom svoju
                  odredbu i onda sve predao svomu poslovođi koji je znao što ima dalje raditi. Bio
                  je upravo svršavao taj posao kada su grofovi Orfeo i Slavomir unišli u njegov
                  kabinet.</p>
               <p>Rudnić je smatrao, kako se je po njegovu držanju suditi moglo, dolazak grofova
                  običnim posjetom, no doskora saopći mu grof Slavomir da su došli tražiti u njega
                  savjeta, a možda i pomoći u novčanom poslu koji se je ticao Orfeja.</p>
               <p>- Radi se o časovitoj novčanoj neprilici koja me je snašla - razjasni povod
                  dolasku Orfeo prihvativ sada sam riječ u svojoj stvari. Dosta opširno ispriča
                  Branimiru kako je uz nesretna poduzeća kraj najbolje volje postradao, kako je
                  morao isjeći dati svoje šume, a napokon i prodati dobro Hrastovac, samo da se
                  riješi dugova koji su ga najviše tištili. Ali dugova je ipak još dosta ostalo koji
                  su teretili jedino mu sada imanje Delidvor. Spomenuo je da su mu glavni vjerovnici
                  jedna banka u Beču, druga u Pešti, a treća u Pragu. Svakoj treba da plaća
                  amortizaciju, a plaćevni rokovi da su nablizu uglavljeni, okolnost koju je u svoje
                  vrijeme pustio s vida, a koja mu je sada najviše brige zadavala. Uzgred spomene
                  Orfeo da ima i nekoliko »bagatela« u varaždinskoj, dapače i krapinskoj štedioni,
                  no ti dugovi bili su mjenični i iznosili također nekoliko tisuća forinti.</p>
               <p>Rudnić je, dok je grof pripovijedao svoju materijalnu nevolju, više puta mu pao u
                  riječ, tražio potanja razjašnjenja i stao odmah bilježiti na papir dugovinu,
                  otplatne svote i rokove, visinu kamata, riječju sve što treba znati razumnu
                  novčaru da si stvori sud o tuđim materijalnim prilikama. Bivši gotov s tim
                  bilježenjem, uze mladi novčar papir u ruke, pregleda ga točno i onda s olovkom u
                  ruci stade računati. U tom poslu časak bi zastao, zamislio se, i onda opet
                  računao. Napokon odbaci od sebe olovku i upre svoj mirni, muževni pogled u lice
                  grofu Orfeu koji je s velikom nestrpljivošću čekao kakav će sud o njegovu stanju
                  izreći taj prokušani, razumni novčar.</p>
               <p>- Stvar vam se ne sviđa? - reče pitajućim tonom Orfeo.</p>
               <p>- Dugovina je velika... Sto pedeset tisuća dan-danas je težak teret i za veliku
                  hipoteku... Gospodarstvo slabo nosi, a kamatnjak je visok... Koliko se cijeni
                  Delidvor? - upita Branimir.</p>
               <p>- Vrijedio je i preko pol milijuna - odgovori Orfeo - ali to je bilo prije više
                  godina dok su još bile netaknute šume i dok vinogradi nisu bili uništeni. No sada
                  se je dakako vrijednost umanjila... Šume ima doduše još dosta, ali je najbolje i
                  najskuplje drvo već izvađeno i prodano... Vinograde je međutim trsov ušenac
                  uništio... Bilo je oko pedeset jutara vinograda u kom je rodilo izvrsno vino. Sada
                  sijem onuda kukuruz. Novi nasadi mnogo stoje... Teškom mukom uredio sam pet jutara
                  američkoga vinograda...</p>
               <p>- To je, dakako, malo! - primijeti Branimir. - A livade?</p>
               <p>- Livadâ ima do trista jutara. One su prvoga reda - isticao je s ponosom grof
                  Orfeo. - Imam prirodnu irigaciju... Gorski potok, koji nikada ne usahne, protječe
                  čitavim kompleksom i natapa mi livade. Trebao sam samo ovdje-ondje iskopati obične
                  jarke. Tri četvrtine tih livada dajem u zakup seljacima, koji se za nje trgaju jer
                  dobivaju obilno i dobre krme. Da, te su livade moj glavni prihod. Oranice mi ne
                  nose ni polovicu toga, premda ih mnogo više imam nego livada...</p>
               <p>- A što je sa šumom? Imate li kakvu osnovu po kojoj gospodarite?</p>
               <p>Grof Orfeo se nasmiješi.</p>
               <p>- Naša je osnova da prodamo kad se namjeri šumski trgovac, ako imamo što on
                  traži... Što bi nam hasnila osnova kad je se ne bi mogli držati.</p>
               <p>- To ne valja - reče ozbiljno Branimir. - Svi se veleposjednici tuže da im šuma
                  redovito ništa ili vrlo malo nosi. Nije ni čudo, kada njom gospodare bez osnove,
                  bez cilja. Mnogo se toga dade iz šume i redovito, bez velikih prodaja izvaditi,
                  ali šumu treba dobro poznati, jer tek onda dade se ustanoviti što nam može
                  unijeti. Vi se, dakako, u šumarstvo ne razumijete?</p>
               <p>- Malo, gotovo ništa - priznade prostodušno grof.</p>
               <p>- A nemate ni vještaka koji upravlja vašom šumom?</p>
               <p>- Toga ne podnose moje financije. Ta gospoda izučeni šumari mnogo stoje.</p>
               <p>- Ali bez njih ipak ne ide - primijeti Branimir. - Međutim prijeđimo na glavnu
                  stvar. Kako sam već kazao: sto pedeset tisuća dugovine težak je teret i za oveće
                  imanje. Pogotovu je zlo ako ima više vjerovnika. To ne bi smjelo tako ostati. Mi
                  bi morali gledati da ujedinimo svu tu dugovinu i da dobijemo za vjerovnika samo
                  jedan novčani zavod, i to takav koji će tražiti najniže kamate i najlakšu
                  otplatu.</p>
               <p>- Mislio sam i sam na to, ali su poteškoće velike.</p>
               <p>- Koje se ipak dadu svladati - prihvati brzo Branimir. - Hoću da vam nešto
                  predložim, grofe. Za osam dana putujem u Beč. Pridružite mi se i mi ćemo tamo
                  urediti tu stvar.</p>
               <p>Grof Orfeo nakloni se Branimiru uime zahvalnosti.</p>
               <p>- Vi mi iskazujete vanrednu uslugu te se jedva usuđujem primiti je. Uostalom, kad
                  je tako vaša dobrostiva želja, ja sam spreman svaki čas poći s vama kada
                  odredite.</p>
               <p>- Ja ću vas za dobe obavijestiti - reče Branimir. - Vaša se stvar dade samo ovim
                  načinom urediti, inače nećete imati nikada oduška.</p>
               <p>- To je izvan sumnje - umiješa se sada grof Slavomir u riječ - dulji plaćevni
                  rokovi i manja amortizacija mogu ovdje jedino pomoći. Ali time nismo još gotovi.
                  Grof ima sada plaćanja koja se odgoditi ne mogu. Imadu se platiti tri
                  amortizaciona obroka koja su dospjela, je li tako? - upita okrenuvši se prema
                  Orfeu.</p>
               <p>- Tri - potvrdi Orfeo. - Sve tri banke kod kojih sam zadužen traže svoje. Trebalo
                  ih je već namiriti, ali otkud? Žetva je bila loša, nije mi bilo moguće sabrati
                  potrebiti novac. Sada mi se groze tužbom i otkazom glavnice.</p>
               <p>- To sve skupa iznosi? - upita Branimir.</p>
               <p>- Šesnaest do osamnaest tisuća - reče grof Slavomir pogledavši opet Orfea.</p>
               <p>- Recimo okruglo dvadeset... Ja sâm ne znam točno - odgovori grof koji je mislio i
                  na to da mu koja hiljada ostane u rukama.</p>
               <p>- Dakle dvadeset tisuća - prihvati Branimir. - I taj bi se novac imao odmah naći,
                  nije li tako?</p>
               <p>- Mora se naći - odgovori Orfeo - jer bi me mogli vjerovnici deposedirati... Samo
                  gdje?</p>
               <p>- Naći će se. Prva hrvatska štedionica platit će vam tih dvadeset tisuća - reče
                  mirno Branimir.</p>
               <p>Grof Orfeo zakima niječno glavom.</p>
               <p>- Bilo bi uzalud i pokušati - reče grof. - Bio sam tamo prije nekoliko dana, ali
                  mi nije pošlo za rukom sklonuti tu gospodu. Rekoše mi da je imanje već jako
                  opterećeno.</p>
               <p>- Uz moje jamstvo platit će vam odmah - reče samosvjesno Branimir. - Sutra možete
                  bez zapreke podići novce.</p>
               <p>Grof Orfeo bijaše očito iznenađen. Nije se u prvi mah mogao sabrati da se zahvali
                  Rudniću.</p>
               <p>- Vi me upravo posramljujete vašom susretljivošću - reče napokon ustavši sa svoga
                  fotelja te objema rukama stiskaše ponovno Branimirovu desnicu.</p>
               <p>- Malenkost! - izusti smeteno novčar. On sam nije znao kako je došlo do toga da je
                  Orfeu bez promišljanja ponudio svoje jamstvo, što je inače bila velika rijetkost.
                  Znao je to dobro i grof Slavomir, pa se je samo smiješio, gledajući pri tom u lice
                  Branimiru kao da mu govori:</p>
               <p>- Čovječe, jesi li zbilja ti to, ja te gotovo ne poznam.</p>
               <p>Bilo bi suvišno istraživati uzrok tomu Branimirovu držanju. Pred njim je
                  neprestano lebdjela čarobna slika Melitina; pod uplivom njezina bića, komu se je
                  već sada klanjao i koje je obožavao, on bi bio kadar grofu Orfeu još i veće usluge
                  učiniti. Ta što je učinio njemu, činio je i kćeri njegovoj, a ta kći...</p>
               <p>Orfeova stvar bijaše zasada uređena i on bijaše veseo i zadovoljan s neočekivana
                  uspjeha. Njih trojica razgovarahu još kratko vrijeme, a onda se stadoše grofovi
                  praštati s Branimirom.</p>
               <p>- Mi danas idemo u operu - reče grof Slavomir na polasku prema Rudniću.</p>
               <p>- I grofica? - upita Branimir.</p>
               <p>- I ona i kontesa Melita.</p>
               <p>Rudniću pojuri krv u lice... On će je dakle moći vidjeti i govoriti s njom. Nema
                  nego nekoliko ura što se je s njom oprostio bio, a činilo mu se kao da je čitav
                  jedan vijek bio s njom rastavljen.</p>
               <p>- Moja loža stoji gospodi na raspolaganje - reče Branimir veoma uslužno, skoro
                  razigrano.</p>
               <p>- Jamačno ćeš i ti doći - primijeti grof Slavomir.</p>
               <p>- To se razumije... Vrlo ću rado doći.</p>
               <p>- Što će pjevati danas? - upita grof Orfeo.</p>
               <p>- Carmen - reče Branimir. - Vele da naša primadona Cantarelli blista u toj ulozi.
                  Svi kažu da je kao pisana za nju.</p>
               <p>- Je li još mlada? - zapita opet Orfeo.</p>
               <p>- Vrlo mlada i vrlo lijepa - odgovori Branimir.</p>
               <p>- To je za te vrlo važno - uštinu grof šaljivo Orfea.</p>
               <p>- Svakako - odvrati Orfeo koji se nije dao smesti ironičkom primjedbom svoga
                  mlađega druga. - Dobra pjevačica, ako je uz to lijepa, dvostruko pjeva: za sluh i
                  za oko... Meni su uvijek milije lijepe pjevačice.</p>
               <p>- Bit će i balet - primetnu Branimir.</p>
               <p>- No, onda ćemo pogotovu imati ugodnu večer - reče Orfeo koji je bio osobit
                  prijatelj baleta već u svojim mladim danima, a sada još mnogo više.</p>
               <p>Branimir otprati oba grofa i vrati se natrag u svoj kabinet, dočim su grofovi
                  pošli da potraže Artura radi koga je Orfeo bio još uvijek uznemiren.</p>
               <p>- To je zlatan čovjek, taj Rudnić - reče Orfeo kad su bili na ulici.</p>
               <p>- Vrlo valjan čovjek - potvrdi grof Slavomir. - Budu ii mu išta prijale prilike,
                  imat će sjajnu budućnost.</p>
               <p>Grofovi zapute se najprije u hotel »K caru austrijskomu«, gdje se kod vratara
                  upitaše za markezicu.</p>
               <p>- Gospođa markezica odsjela je tu, broj 14, prvi kat, ali još spava.</p>
               <p>- Poručnik grof Armano? - upita Slavomir.</p>
               <p>- I grof je tu, broj 16, prvi kat; ali i on spava - odgovori vratar. - Sobarica
                  ima nalog da ih probudi dvije ure prije opere.</p>
               <p>- Dakle će u kazalište? - reče grof Slavomir. - Onda ćemo se ondje sastati s
                  njima.</p>
               <p>- Broj 14 i 16 - mrmljao je zlovoljno preda se grof Orfeo. - Imadu, dakle, sobe
                  jedno polag drugoga. - Grof je pravo sudio jer je markezica za se najmila dvije
                  sobe.</p>
               <p>Nato obojica krenu u Gornji grad da za vremena obavijeste gospođe radi operne
                  predstave. Premda umorne, one su rado pristale na to da idu u kazalište, a kada su
                  razumjele da će i Branimir doći i da nuđa svoju ložu na raspolaganje, njih se
                  dvije u isti čas zgledale i nasmiješile, što međutim prisutnoj gospodi nije palo u
                  oči.</p>
               <p>Sada bude među njima urečeno da će se prije predstave uzeti čaj, a poslije
                  večerati kod »Cara«. Nitko nije dvojio o tom da će i Branimir doći.</p>
               <p>Današnja predstava bijaše vrlo dobro posjećena i kazalište imalo je neki svečani
                  izgled. Lože su bile pune najotmjenijega općinstva, a i parter bijaše natrpan
                  publikom iz boljih slojeva. Primadona Cantarelli bijaše ljubimac gospođa izuzev
                  dvije-tri koje su bile ljubomorne radi svojih muževa, a gospoda su je pogotovu
                  odlikovala. Bijaše ona pjevačica srednje vrsti, ali je zato bila vanredno lijepa i
                  uživala glas čestite djevojke. To je samo još uvećavalo nimbus koji je obdavao
                  njezino biće. Iskusni Orfeo imao je pravo kad je tvrdio da lijepa pjevačica
                  dvostruko pjeva. To se je u sto slučajeva pokazalo istinom kod primadone
                  Cantarelli. Ona je brala burne aplauze i divne kite cvijeća za pjevanje srednje
                  ruke, koje bi ostavilo hladnu publiku kad bi pred njom stajala bila starija ili
                  nelijepa pjevačica. Ona bijaše prokšenica zagrebačke publike, a znala je dobro da
                  tu veliku odanost publike ima da zahvali samo svomu lijepomu licu i žarkim, južnim
                  očima. Znala je biti i zamamno koketna, ali nikada naprama pojedincima, već
                  naprama cijeloj publici. Zato nije imala protivnika i zato su je svi na rukama
                  nosili. Bilo ih je doduše dosta koji su za njom uzdisali i borili se za njezinu
                  ljubav, ali nijedan ne bijaše kadar predobiti lijepu pjevačicu, dapače ni oni koji
                  su joj uz srce i ruku nuđali. Stoga se je počelo vjerovati legendi koja je, znao
                  Bog otkuda, prodrla u publiku, da je ta miljenica publike svoje srce već poklonila
                  mladomu talijanskomu grofu koji da je spreman bio oženiti se njom, ali je naišao
                  na odlučan otpor kod roditelja. Radi toga zavjerilo se njih dvoje da će jedno na
                  drugo čekati sve dotle dok ili roditelji popuste ili dok roditelji, koji bijahu
                  već veoma stari, ne umru. Ova priča činila je mladu primadonu još interesantnijom
                  i pribavila joj samo još oduševljenijih privrženika u publici.</p>
               <p>Nije dakle čudo ako se je danas kuća napunila njezinim štovateljima i poklonicima,
                  koji su svi htjeli da je motre i slušaju u njezinoj, kako se općenito tvrdilo,
                  najsjajnijoj ulozi koju je na zagrebačkoj pozornici dosele imala. Prošle sezone
                  pjevala je sve same takve partije koje nisu pravo odgovarala ni njezinu grlu, ni
                  njezinu temperamentu, ali Carmen si je od uprave sama izmolila i, bivši u Milanu
                  dva mjeseca kroz ferijalno vrijeme, temeljito se pripravila za tu ulogu.</p>
               <p>U loži grofa Slavomira sjedila je grofica Alica i kontesa Melita. Grofica je
                  nosila opravu tamnozelene boje, urešenu skupocjenim čipkama, dočim je Melita imala
                  na sebi jednostavnu opravu od otomanske svile koja joj je davala
                  nježno-djevičanski izraz. Na desnom ramenu imala je pribodenu krasnu thea-ružu.
                  Iza gospođa sjedio je Branimir komu su se oči neprestano otimale za Melitom. Iz
                  loža prvoga kata, gdje je bio elegantni zagrebački svijet, bili su zornici
                  neprestano upereni u ložu grofa Slavomira. Bilo je pri tom znamenovnih pogleda,
                  šaputanja, nagađanja i zavisti. Bogati novčar i krasna kontesa postadoše ujedanput
                  predmetom općega interesa.</p>
               <p>Predstava je započela i tekla uz najveći interes općinstva. Poslije arije i plesa
                  uz pratnju kastanjeta u drugom činu dobila je mlada primadona od »zagrebačkih
                  gospođica« prekrasnu kitu cvijeća, s koje je visio skupocjen medaljon s
                  briljantnim vijencem na gornjem zaklopcu. Kada je pjevačici donesen taj dar na
                  otvorenu pozornicu, nastala je prava bura povlađivanja. Pljeskali su čak i
                  sveučilišni đaci koji načelno nisu nikada sudjelovali kod ovacija njoj iskazanih,
                  jer je pjevala talijanski.</p>
               <p>Grof Orfeo, koji je sjedio u Branimirovoj loži, bijaše ushićen do skrajnosti.
                  Dražesna, jedra pojava mlađahne Talijanke, njezino svježe grlo, a nadasve onaj
                  nenatkriljivi ples u kom su se toli zamamljivo isticale savršene forme njezina
                  tijela, tako mu je pomutila pamet da je zaboravio i na markezicu koju je do
                  maloprije lornjetom svaki čas fiksirao, da joj je napokon već dosadilo i ona napol
                  okrenula leđa staromu rouéu.</p>
               <p>Orfeo bijaše tako uzbuđen da već nije mogao dalje uzdržati u loži. Morao je
                  pošto-poto da govori sa Carlittom (tako se zvala primadona imenom), htio je da je
                  izbliza vidi i oko u oko zaroni. Ne rekavši ništa grofu Slavomiru s kojim je
                  sjedio u loži, izađe van i požuri se u intendantsku ložu. Mlad, elegantan čovjek
                  primi vrlo učtivo grofa, pošto mu se je predstavio, i ponudi mu stolac sebi
                  obdesnu.</p>
               <p>- Zahvaljujem - reče grof - stvar je prešna radi koje sam došao.</p>
               <p>- Molim.</p>
               <p>- Želio bih da me predstavite vašoj primadoni. Htio bih je vidjeti još u istom
                  kostimu... Ja sam ushićen.</p>
               <p>Mladi intendant nije se inače odazivao ovakovim željama, ali sada je imao posla s
                  uglednim članom domaće aristokracije gdje je mislio da mora učiniti iznimku.</p>
               <p>- Izvolite sa mnom - reče uslužno grofu. - Uostalom nije nikakva preša radi
                  kostima... ona će ga zadržati i u slijedećem činu.</p>
               <p>Carlitta stajala je baš u krugu svojih kolega i kolegica koji su ogledavali dar
                  što ga je dobila i čestitali joj. Uto pristupi intendant s grofom Orfeom. Pruživši
                  joj ruku, čestitao joj i on s nekoliko riječi na uspjehu i ovaciji, a zatim
                  predstavio Orfea.</p>
               <p>- Grof Armano...</p>
               <p>- Koji je želio da se pokloni vašoj umjetnosti i vašim dražestima - nadoveza toplo
                  i galantno grof savršenom talijanštinom držeći u svojoj ruci dulje nego bi trebalo
                  nježnu, malu ručicu pjevačice.</p>
               <p>- Vi ste Talijan, grofe? - zapita pjevačica prijazno motreći grofa koji se je
                  rastapao pod njezinim pogledom.</p>
               <p>- Porijeklom... Grofovi Armano staro su talijansko pleme - odgovori grof. - Ja sam
                  zato donekle ovlašten smatrati vas svojom zemljakinjom koja mi je neodoljivo
                  simpatična.</p>
               <p>- Vi me danas prvi put slušate, grofe? - upita Carlitta sa smiješkom na licu. Ona
                  je odmah primijetila da grof Armano spada u vrst onih starih, istrošenih
                  zanešenjaka koji bi lijepoj glumici ili pjevačici za volju bili kadri sve
                  žrtvovati. U svojoj pomami oni su slijepi, bezobzirni i tvrdokorni. Ti ljudi
                  bijahu Carlitti najdosadniji stvorovi u njezinu umjetničkom životu, no kojih se je
                  ona znala brzo otresti.</p>
               <p>- Jest, ja vas danas prvi put slušam i vidim, pa sam tako ushićen da bih vas
                  dovijeka slušao i gledao - reče emfatički grof u nakani da se ulaska pjevačici i
                  da joj dade osjetiti trzavicu svoje duše. Ali to mu je baš sve pokvarilo. Lice
                  primadone, dosele prijazno i nasmijano, stade ujedanput dobivati hladan, ozbiljan
                  izraz, što grof međutim nije ni opazio.</p>
               <p>- Vi ste sami ovdje? - prihvati brzo zatim grof.</p>
               <p>- Ne, moja tetka je sa mnom - odgovori hladno Carlitta.</p>
               <p>- Mogu li imati čast da vas u vašem stanu posjetim - upita grof s nekim
                  povjerljivim tonom koji se je poput mraza taknuo srca pjevačice. Ona problijedi i
                  pogleda strogo grofa.</p>
               <p>- Ne - odgovori ona kao odsječeno. - Mi takvih posjeta ne primamo. - Rekavši to,
                  nakloni se malko glavom grofu i žurno pođe u svoju toaletnu sobu.</p>
               <p>- Uh! - izusti zabezeknut grof i okrenu se prema intendantu. - Jeste li je čuli?
                  Ta grebe kao divlja mačka.</p>
               <p>Mladi intendant samo se je smiješio.</p>
               <p>- Ona je naprama svima jednaka - utješi intendant grofa.</p>
               <p>Ah, onda je što drugo! - reče grof tobože umiren primjedbom intendantovom. - Ali
                  je zato ipak suviše divlja, a na pozornici izgleda tako umiljata i pitoma.</p>
               <p>Nato se zahvali intendantu i oprosti s njim. Vrativši se u ložu, našao je u njoj
                  grofa Slavomira koji je svojim zornikom za njegove odsutnosti nekoliko puta
                  promatrao markezicu koju to nije mimoišlo, što mu je i osjetiti dala jer ga je i
                  ona svojim lornjetom često potražila i pri sukobu pogledâ smiješila se tako
                  ljubezno i koketno da je grof morao biti na oprezu radi publike i još više radi
                  Alice koja je tu igru mogla lako da opazi. Međutim se je predstava nastavila, no
                  grof Orfeo nije za nju pokazivao nikakva interesa. Sada mu se Carlitta nije nimalo
                  lijepom činila, dapače je našao da u njezinoj vanjštini nema nikakve finoće ni
                  dražesti. A tek njezin glas! Taj mu je sada bio neuglađen, neškolan i opor. Ona je
                  za nj postala posve drugo biće otkako ga je onako nemilo odbila, i mjesto
                  skorašnjega oduševljenja pojavila se naprama njoj mrzost u njegovoj duši.</p>
               <p>I balet ga nije ushitio. Primabalerina Cordonna bila je doduše vješta plesačica,
                  ali užasno mršava, tako da njezine smjele i na podraživanje živaca proračunate
                  kretnje nisu ga mogle ni najmanje zanijeti. A ostale plesačice, njih nije htio ni
                  da gleda. Činilo mu se da su to s ulice angažovane djevojke koje obično gladne
                  plesati moraju.</p>
               <p>- Ta Cordonna izvrsno pleše - reče grof Slavomir motreći zornikom pjevačicu.</p>
               <p>- Kostur, ništa nego kostur - primijeti Orfeo glasom kao da je razdražen.</p>
               <p>- Ali pleše dobro... to je glavna stvar kod plesačice.</p>
               <p>- O, varaš se, mon cher! Ples je balerini samo sredstvo, a svrha joj je da
                  najrafiniranijim načinom istakne sve dražesti svoga tijela i da nas podraži. Tako
                  ja shvaćam balet.</p>
               <p>- Dakle ovaj put nije kod tebe svrha postignuta? - primijeti lukavo grof
                  Slavomir.</p>
               <p>- Nimalo - odgovori grof s namrštenim licem koje se je jedan tren zatim opet
                  razvedrilo. Markezica stala ga sprijeka fiksirati svojim lornjetom, ljupko mu se
                  smiješeći. Grofovo lice počelo se širiti i prelijevati smiješkom koji je on
                  smatrao kao izazov da k njoj dođe. Ne razmišljajući dugo, ustade i pohiti u ložu
                  markezice.</p>
               <p>Stupivši unutra, bijaše nemalo iznenađen.</p>
               <p>- Dobar večer, papá! - pozdravi ga Artur s bezazlenim licem.</p>
               <p>- A, ti si tu! - reče grof s izrazom čuđenja i prijekora. - Ja tražim toga
                  nevaljanca - govoraše dalje markezici - a on se krije iza vas.</p>
               <p>- Meni je ovdje vrlo lijepo, papá! - uvjeravaše Artur oca koji je svoj taburet
                  primakao posve blizu markezici i poluglasno joj rekao:</p>
               <p>- Imao bih povoda da se ozbiljno ljutim na vas. Ne samo da ste nas neopaženi
                  ostavili, nego ste i moga sina ugrabili.</p>
               <p>- Varate se, dragi moj! - odvrati naumice vrlo glasno markezica. - Vaš je sin išao
                  drage volje; dapače on se je sam ponudio. Nije li tako, Arture?</p>
               <p>- Bio sam presretan što sam vas smio pratiti - potvrdi Artur koji je dobro čuo što
                  mu je otac markezici poluglasno rekao.</p>
               <p>- Vjerujem - pomisli u sebi grof.</p>
               <p>- Eto ste čuli, grofe! Ja međutim vjerujem da bi mi vi bili rado učinili istu
                  uslugu kao i vaš gospodin sin, ali ja je ne bih mogla primiti. Vama je trebalo
                  počinka. U vašim godinama ne smije se toliko riskirati.</p>
               <p>- Ah, moje godine! Čemu to spominjete! Ja ih uz vas ni ne osjećam.</p>
               <p>- Papá bi htio da bude uvijek mlad! - umiješa se Artur bezobzirno u razgovor. Grof
                  učini kao da je prečuo te riječi. Okrenuo se naprama sinu i rekao mu:</p>
               <p>- À propos! Tvoj dopust ističe za tri dana. Sutra moraš bezuvjetno kući.</p>
               <p>- Siromah Artur! - požali ga markezica misleći pri tom nešto i na se.</p>
               <p>- Kako bi bilo lijepo da skupa putujemo - reče mladi grof markezici. - Mali izlet
                  u Budimpeštu ne bi vam bio neugodan.</p>
               <p>- Zbilja? No, ja ću se još danas razmisliti.</p>
               <p>Grof Orfeo nije bio nimalo zadovoljan tim okretom stvari. On je mislio da će
                  svršetak Arturova dopusta njih dvoje rastaviti, a eto oni se kane i dalje
                  sastajati. Ta je markezica odlučna gospođa, a činilo se da joj je njezin »bébé«
                  preko noći veoma srcu prirastao. Ona ga je posve inim očima gledala nego sve
                  ostale. Po tim očima vidjelo se jasno da joj je njezin »bébé« vrlo, vrlo mio i da
                  bi joj ga teško bilo za tako kratko vrijeme pregorjeti.</p>
               <p>Dok je trajao ovaj razgovor u markezičinoj loži, društvo je u loži grofice Alice
                  mirno slušalo tečaj predstave. Rudnić je tobože pozorno slušao operu koja je
                  kontesu vrlo zanimala, ali njegov pogled počivao je neprestano na Meliti koja je
                  pred njim s lijeve strane sjedila, tako da su njegove oči, upravljene na
                  pozornicu, morale uvijek zapinjati o njezino lice. Osvojilo ga neko neizrecivo
                  blaženstvo, neka raskošna omaglica duše, u kojoj je tonuo, gubeći šav svijet oko
                  sebe, samo ne nje koja mu je bila vazda pred očima, koju je jedinu gledao i
                  slušao.</p>
               <p>Alica je to dobro primijetila i zadovoljno se smiješila da se njezina želja tako
                  lijepo ispunjavati počima. Poznavajući Rudnića već nekoliko godina, ona se je
                  čudila velikoj promjeni koja se je s njim dogodila. Prije bijaše naprama svima
                  gospođama jednako hladan, rezerviran, gotovo negalantan, a sada postao je
                  ujedanput naprama ovoj lijepoj djevojci mekan kao vosak i pun osjećaja koji mu je
                  kipio u svakoj riječi i pogledu, postao slijep i zaluđen.</p>
               <p>Naprama loži gdje su gospođe sjedile imao je ložu ove večeri jedan general koji je
                  flegmatično sjedio ondje sa svojom suprugom i malom kćerkom koja je neprestano na
                  zornik gledala i imala uvijek nešto pripovijedati sad ocu sad materi. Oko polovice
                  posljednjega čina uniđe k njima elegantno u crno odjeven muž od kojih četrdeset i
                  pet godina s bijelim, širokim karanfilom u zapučku. Imao je kratko striženu bradu,
                  a guste s krajeva posve neznatno ufrkane crne brkove u kojima se je opažalo i
                  nekoliko bijelih vlasi. Čelo mu bijaše visoko i inteligentno s crtama velike
                  energije. Crna napol pristrižena kosa na glavi bijaše mu još dobro sačuvana, pa se
                  je u njoj vidio samo po gdjekoji trag sijedih vlasi. Bijaše povisok, koštunast i
                  mišičav, lake elastične kretnje, svakako pojava koja se zbog svoje muževnosti
                  običaje gospođama sviđati.</p>
               <p>Kada je unišao u ložu, general se ogleda i upre jedan čas oči u njega. Brzo ga je
                  prepoznao.</p>
               <p>- Je li moguće? Ti ovdje? - stade u čudu govoriti general. - Pa u civilu?</p>
               <p>- Ja sam na putu, ali ne službenom - odgovori unišavši - pratim bolesnu ženu i
                  punicu u Opatiju. U Zagrebu odlučismo počinuti jedan dan.</p>
               <p>- Vrlo se radujem da ćemo te makar i jedan dan imati - primijeti general i zatim
                  predstavi prihodnika svojoj supruzi: - General Zelenkaj iz Budimpešte, moj stari
                  drug i prijatelj.</p>
               <p>Generalica se ljubezno nasmiješi pruživši pridošlomu svoju orukavičenu malu ruku
                  koju ovaj s galantnim naklonom prihvati.</p>
               <p>Zagrebački kolega, koji bijaše zapovjednik hrvatskoga domobranskoga distrikta,
                  ponudi Zelenkaju svoje sjedalo, dočim je on iza njega sjeo. Zelenkaj uhvatio je
                  posljednji čas da posjeti kazalište, ne toliko radi opere koja mu bijaše otprije
                  dobro poznata, već da vidi na okupu elegantnu publiku glavnoga hrvatskoga grada.
                  To ga je zanimalo pa je zato rado primio zornik distriktnoga zapovjednika i počeo
                  na nj motriti otmjeno općinstvo u ložama. Bio je vrlo iznenađen. Te dame bijahu u
                  vrlo biranim, ukusnim toaletama, a uz to vrlo lijepe, pa se je sa zornikom na
                  gdjekojoj loži zadržao dulje vremena, negoli bi pristojnost dopustila.</p>
               <p>Melita je Zelenkaja, čim je stupio u ložu, odmah prepoznala. Njegovo lice i ona
                  impozantna osoba bijaše tako markantna da se je na prvi mah prepoznati moralo.
                  Dolazak generalov, sasvim nenadan i neočekivan, tako ju je zbunio i uznemirio, da
                  nije znala što da uradi. Glede jednoga samo bila je načisto. On je nije smio ni
                  vidjeti ni prepoznati.</p>
               <p>- Alica - progovori tiho Melita - meni nije dobro. Željela bih kući... Ali
                  odmah.</p>
               <p>- Tako ujedanput! - reče vrlo zabrinuto grofica. - Idemo, zaboga, idemo!</p>
               <p>- Je li vam jako zlo, konteso? - pitaše s najnježnijim saučešćem Branimir.</p>
               <p>- Ne - odgovori uzrujano Melita - samo idemo! - I začas nestade ih iz lože.</p>
               <p>Melitu je vodio Branimir ispod ruke, te joj je svaki čas pogledavao u lice bojeći
                  se da joj ne bi možda pozlilo, da se ne onesvijesti.</p>
               <p>- Samo da vam se ništa ne dogodi - govoraše joj istiha Branimir bojeći se da joj
                  ne dosadi svojom pažnjom - da ozbiljno ne obolite.</p>
               <p>- Nije ništa opasno - odvrati mu Melita. - Mala indispozicija. Probdita noć ne da
                  se tako lako nadoknaditi. Ali sutra bit će već bolje.</p>
               <p>- Vi mi dopuštate, konteso - moljaše toplim glasom - da se sutra obavijestim glede
                  vašega zdravlja?</p>
               <p>- Nadam se da ću vas moći sama o tom obavijestiti.</p>
               <p>- Ah, suviše milosti! - izmuca Branimir koji što takvo nije ni u snu mogao
                  očekivati.</p>
               <p>Na stepenicama koje vode do prizemlja dođe im u susret grof Orfeo koji se je baš
                  vraćao od markezice.</p>
               <p>- Vi idete? - upita grof.</p>
               <p>- Meni nije dobro - reče Melita i, izvivši svoju ruku iz Rudnićeve, pristupi k ocu
                  i stade mu tiho i brzo govoriti:</p>
               <p>- Zelenkaj je u kazalištu... On me ne smije vidjeti ni potražiti... čuješ li,
                  papá? - Nato se opet uhvati ispod Rudnićeve ruke i pođoše dalje prema
                  garderobi.</p>
               <p>Taj bijeg Melitin bio je ipak prekasno. U zadnji čas, baš kad je ustala bila u
                  loži na polazak, opazio ju je general. Isprva nije vjerovao svojim očima, ali
                  pošto ju je još jedan čas promatrao, bio je uvjeren da to fino, krasno lice, taj
                  vitki, otmjeni stas nije ničiji nego Melitin. Nije ni u snu mislio da će je ovdje
                  vidjeti i zato bijaše vrlo uzbuđen tim nenadanim viđenjem. Umalo da se nije
                  zaboravio opazivši da se Melita sprema na odlazak. Odložio je zornik i učinio
                  kretnju kao da će ustati sa svoga sjedala, pogledao prema izlazu lože i opet
                  uperio zornik u ložu gdje je vidio Melitu... Bila je već prazna!</p>
               <p>- Do bijesa! - promrmlja i srdito se namjesti na stolici da je to čak palo u oči
                  gospođi generalici koja ga je samo postrance pogledala.</p>
               <p>- Nešto vam se ne sviđa? Nije li tako? - upita generalica koja je ipak htjela da
                  sazna uzrok njegove zlovolje.</p>
               <p>- Imate pravo... Orkestar užasno distonira - odgovori Zelenkaj, samo da štogod
                  kaže, ma i ne bila istina, kao što ovaj put i nije bila, jer je orkestar posve
                  korektno svirao, niti je uopće bilo kakva nesuglasja.</p>
               <p>General je jedva dočekao konac predstave. On je htio da potraži Melitu, da bar
                  sazna gdje je odsjela. Onu mladu gospođu s njom (groficu Alicu) nije dakako
                  poznavao, a opet mu se nije dalo da pita svoga kolegu, ili njegovu ženu, tko je
                  ona? Po njegovu sudu morala je Melita odsjesti u hotelu, jer mu je iz njezina
                  kazivanja u Mlecima ostalo u pameti da grof Armano nema svoje kuće u Zagrebu.
                  Prije zadnjega prizora preporuči se general svomu kolegi, distriktnomu
                  zapovjedniku i njegovoj supruzi, obećavši da će ih sutra posjetiti.</p>
               <p>U foajeu je stao i motrio prolazeću publiku, osobito gospode koje su mirno
                  prolazile u velikim, skupocjenim šalovima i elegantnim kazališnim plaštevima,
                  zamotane i zakukuljene da su im samo provirivala zadovoljna lijepa lica sa žarkim,
                  južnim očima koje su desno-lijevo padale i palile. Uto opazi general Orfea. Ovaj,
                  imajući na umu što mu je Melita rekla, držao se je kao da ne vidi generala premda
                  ga je već izdaleka opazio i prepoznao. Gledajući ravno preda se i govoreći nešto
                  grofu Slavomiru, htio je Orfeo da prođe mimo generala, ali mu ne pođe za
                  rukom.</p>
               <p>- Dobar večer, grofe! - pozdravi ga dobro poznati glas koji se nije dao
                  prečuti.</p>
               <p>Grof Orfeo ogleda se i stade.</p>
               <p>- Vi tu, generale! - reče kao u čudu.</p>
               <p>- Došlo je nenadano... Po savjetu liječnika mora moja bolesna žena odmah u
                  Opatiju. Pratimo je ja i punica, koja će s njom tamo ostati. Sutra počivamo cijeli
                  dan u Zagrebu. A gdje je kontesa? - produlji tiše. - Vidio sam je u loži, ali je
                  ujedanput iščezla.</p>
               <p>- Pozlilo joj.</p>
               <p>- Pozlilo? - ponovi general. - Nije jamačno ništa ozbiljno - dodade odmah na to. -
                  Želio bih svakako da vas sutra posjetim. Vi ste odsjeli?</p>
               <p>- Kod »Cara austrijskoga« - odgovori grof sav zbunjen opazivši da se sve više
                  zapleće. - Ali Melita je odsjela kod svoje prijateljice grofice...</p>
               <p>- Pa ću je tamo potražiti - reče odlučno general.</p>
               <p>- Melita to ne želi - izlane se ujedanput grof koji se je počeo žestiti što je
                  general bio tako nasilan.</p>
               <p>- Kako to? - začudi se general. - Zna li ona da sam ja ovdje?</p>
               <p>- Moguće da vas je vidjela... Ali izvinite, ja moram s prijateljem. - I preporuči
                  se generalu koji mu energično viknu: - Mi ćemo se ipak vidjeti!</p>
               <p>Sutradan poslije podne bijaše grof Orfeo spreman na polazak. Grofovske karuce koje
                  su sinoć stigle iz Zagorja bijahu već upregnute. Vatreni žeravi, znajući da idu
                  kući, bijahu uzbuđeni i nestrpljivi, te ih je livrejovani kočijaš, koji je na baku
                  već sjedio, morao neprestano miriti i razgovarati ih. Grof Orfeo bio je na čas
                  otišao do Rudnića da se konačno s njim dogovori glede puta u Beč, dočim je Artur s
                  markezicom u bližnjoj charcuteriji doručkovao i uz fini francuski pjenušac
                  pokazivao vanredno dobru volju. Jedina Melita bijaše spremna za polazak i čekala u
                  grofovoj sobi u hotelu. S njom je bio general koji je sjedio u fotelju, dočim je
                  Melita nasred kanapea, kao da želi što dalje biti od njega, zauzela mjesto. Jedno
                  i drugo bijahu uzbuđeni, što se je moglo vidjeti i po dosta razdražljivom tonu
                  razgovora. General je još izjutra poslao Meliti u stan kod grofice Alice pisamce
                  kojim je moli za sastanak. Sadržaj toga biljeta bijaše takav, da je Melita držala
                  da će mudrije uraditi ako se pokori želji generalovoj nego da je odbije.</p>
               <p>- Htio bih ipak znati zašto je bila vaša želja da se ne vidimo? - govoraše general
                  tonom uvrijeđena čovjeka, a kad je vidio da Melita nema volje da odgovori na to
                  pitanje, produlji istim načinom: - Uopće, ja ne pojmim vašeg vladanja naprama meni
                  u posljednje vrijeme... Vi ste prestali odgovarati na moje listove... Što je tomu
                  uzrok?</p>
               <p>- Moram priznati da vrlo nerado pišem - odgovori nehajno Melita - pa onda to naše
                  dopisivanje nema nikakve svrhe - dodade odmah zatim.</p>
               <p>General je pogleda kao da se čudi njezinim riječima.</p>
               <p>- Vi dakle zaboravljate da sam bio spreman radi vas rastaviti se s mojom ženom i
                  oženiti se vama.</p>
               <p>- Do toga nije došlo. Vi ste brzo popustili - uleti mu u riječ Melita kao da mu se
                  donekle ruga.</p>
               <p>- Samo časovito! Dođe li to pitanje među nama iznova na red, neće biti nikakva
                  popuštanja s moje strane. Uostalom to će se pitanje samo sobom doskora riješiti.
                  Moja je supruga ozbiljno bolesna... njoj nema duga života - govorio je tišim
                  glasom general upirući pogled nekamo postrance kao da se boji sastati se s
                  Melitinim očima oko kojih je stao titrati porugljiv smiješak kad je general
                  spomenuo bolest svoje žene. Ona je držala da će najpametnije učiniti bude li
                  mučala i slušala što će general dalje reći. I on je doista stao dalje govoriti o
                  toj delikatnoj stvari.</p>
               <p>- Liječnici vele da neće preživjeti jednu godinu dana.</p>
               <p>Sirota, žalim je, ali joj se pomoći ne može... Ona rapidno gine, a katastrofa
                  mogla bi i prije nastati nego se misli. Poslije njezine smrti nema za nas nikakve
                  zapreke da budemo svoji.</p>
               <p>Melita pogleda ljutito generala.</p>
               <p>-- Zar vi hoćete da čekam na smrt vaše supruge? - reče s izrazom prezira.</p>
               <p>- Što je naravnije od toga? - upita general.</p>
               <p>- Kažite radije: što je ružnije od toga? - odvrati kontesa. - Za to me nećete
                  nikada predobiti - dodade odlučno.</p>
               <p>- Što dakle kanite učiniti?</p>
               <p>- Ništa! Udat ću se bude li se desila dobra zgoda.</p>
               <p>- Melito! Vi tako govorite? - uze joj predbacivati general koga su kontesine
                  riječi bolno dirale. - Je li moguće da u vašem srcu nema ni iskre osjećaja kojim
                  me usrećivaste u Mlecima...</p>
               <p>- Ah, u Mlecima! Što tamo biva, nije ozbiljno. Ljubav u gondolama, kavaliri
                  običaja radi! - reče s nepritajenim cinizmom kontesa.</p>
               <p>- Vi dakle niste osjećali ljubavi za me? Kažite iskreno!</p>
               <p>- Ne.</p>
               <p>- A bijaste spremni poći za me?</p>
               <p>- Zašto ne? Udaja sa zaprekama stvar je vrlo zanimiva i kadra da me osvoji.</p>
               <p>- Udaja bez ljubavi! - kliknu general koji kao da nije mogao vjerovati tomu što
                  čuje.</p>
               <p>- Takvi su brakovi obično najsretniji - reče mirno Melita.</p>
               <p>- Vi ste demon! - viknu general i skoči na noge.</p>
               <p>- Što tražite onda kod mene?</p>
               <p>- Ta ja sam vas ljubio, ja vas još i sada ljubim! - reče živo general.</p>
               <p>- Zaboravite na sve, kao što sam i ja zaboravila - svjetovala mu kontesa. - Kad
                  nisu prilike da doskora sklopimo brak, ja sam slobodna i gledat ću da se što prije
                  udam.</p>
               <p>- Zašto što prije? - pitaše general.</p>
               <p>- Sile me naše porodične prilike... desperatne su... ta vi znate!</p>
               <p>Generalu bijahu prilično poznate te prilike jer mu je grof Orfeo o njima u Mlecima
                  više puta govorio.</p>
               <p>- Po tom sudim da već imate kombinaciju za udaju?</p>
               <p>- Moguće... Ja se bar nadam da ću se u najkraćem vremenu udati - reče samosvjesno
                  Melita.</p>
               <p>- Bez ljubavi? - primijeti general s gorkim smiješkom na licu.</p>
               <p>- Bez ljubavi... dakako! - potvrdi kontesa.</p>
               <p>Ova izjava umiri donekle generala, jer je vidio da Melita mjeri istom mjerom i
                  drugima. S druge strane bijaše tronut s tih njezinih riječi. Ona se udaje bez
                  ljubavi sigurno zato da za dobe umakne ispred ruševina njihova porodičnog doma i
                  dobra. Ona se žrtvuje, tko da je ne požali? I general ju je iskreno žalio u taj
                  čas, no toga joj nije mogao kazati. To bi je moglo neugodno dirnuti. Siromah
                  general, kako se je varao u tom biću. On je mislio da je tankoćutnija negoli je
                  uistinu bila.</p>
               <p>General je šuteći sjedio jedan čas u svom fotelju, a onda ujedanput naglo ustao.
                  Vidio je da tu nema ništa više tražiti. Stavši pred Melitu, pruži joj ruku koju
                  ona hladno prihvati nježnim prstićima.</p>
               <p>- Imate li mi još šta kazati, Melito? - upita je očito uzbuđen.</p>
               <p>- Ništa... Zaboravite!</p>
               <p>General zakima niječno glavom.</p>
               <p>- Ne, nikada! - reče čvrstim, ali ponešto dršćućim glasom. - Vi ste mi se za sav
                  vijek zasjekli u srce... Ja ću vazda misliti na vas, jer sve mi nešto kaže da ćemo
                  se ipak jedanput sastati...</p>
               <p>Nato poljubi čuvstveno ruku obožavanoj djevojci i naglo izađe iz sobe.</p>
               <p>- Čudan čovjek! - nasmija se poluglasno Melita pošetav po sobi. - Taj se ne da ni
                  bičem otjerati!</p>
               <p>Nekoliko časaka zatim sjedila je Melita u karucama kraj oca. Artur se je, očito
                  ugrijan šampanjcem, praštao s markezicom koja ga je »dovela« u hotel.</p>
               <p>- Do viđenja, dakle, prekosutra! - govoraše mu markezica, stisnuvši mu posljednji
                  put ruku.</p>
               <p>- Sigurno ću doći! - odgovori veselo Artur. - Ah to će biti božanstveno
                  putovanje!</p>
               <p>- Kamo? - upita smrknuto grof Orfeo.</p>
               <p>- U Budimpeštu! - odgovori Artur. - Ja i markezica skupa putujemo.</p>
               <p>- Nije moguće, markezice! Ja sam mislio da se vi šalite - reče s prijekornim
                  izrazom glasa grof.</p>
               <p>- Zašto da ne idem?... Ja sam slobodan stvor! - odvrati lakomisleno markezica.</p>
               <p>- Papá je ljubomoran, to je sve! - dobaci Artur markezici, na što grof srdito dade
                  znak kočijašu i karuce ispadoše na ulicu.</p>
            </div>
            <div type="chapter">
               <head>VI.</head>
               <p>Dva dana kasnije otputovao je po dogovoru Branimir u Delidvor. Bilo mu je neugodno
                  samome onamo ići i zato je sklonuo grofa Slavomira i groficu da mu se pridruže. U
                  njezinoj blizini on bi se osjećao kao izgubljen od one silne uzbuđenosti i
                  blaženstva o kojem je slutio da neće izostati kad bude u njezinu domu. Jedva je
                  dočekao čas da krenu u Zagorje. Ta dva dana što je nije vidio, sproveo je kao u
                  nekom duševnom bunilu. Bio je nesabran, smeten, davao je na pitanja krive odgovore
                  i uopće se vladao kao da njegov duh ne prebiva u njem nego da je nekamo daleko
                  otumarao. Kad je bio sam, izvadio bi iz jednoga pretinca svoje novčarke mirisavi
                  biljet što ga je sutradan poslije operne predstave primio od Melite, na kojem je
                  ona napisala ovu malu poruku: »Meni je posve dobro, što i vama želi - Melita.«</p>
               <p>Kako su mu se krasne činile te jednostavne, nekićene riječi! Pak taj elegantni
                  rukopis i onaj ponositi samosvjesni potpis, u kom se je, po njegovu sudu, jasno
                  izražavalo cijelo Melitino biće. Samo velikašica kadra je tako voditi pero! Ni ne
                  znajući što radi, on je taj potpis, to ime svaki čas prinosio k usnama i cjelivao
                  ga. U najkraćem vremenu on se je posve preobrazio. Ljubav, to nepoznato mu dosele
                  čuvstvo, obladala njim do kraja. Poslovne brige, potjere za srećom i dobitkom,
                  hlepnja za još većom novčarskom vlašću i gospodstvom, sve je to iščezavalo i
                  gubilo se pred silnim osjećajem prema Meliti koji je sve gutao i u prah pretvarao
                  poput razbuktanoga plamena. Jedna samo misao lebdjela mu sada pred očima, da ta
                  djevojka, koju je svim žarom duše zavolio, za kojom gine i boluje, bude njegovom
                  ženom. Da to postigne, on je spreman sve učiniti, sve žrtvovati. Neka samo
                  pokušaju pa će vidjeti da njegova ljubav nema granica. Na časove, kad je pomislio
                  na veliki svoj imutak, činilo mu se da je Melita kao zlatna jabuka koja mu je ruci
                  na dohvatu, za kojom može samo segnuti i ubrati je. Katkada opet pričinjala mu se
                  nedostiživim dobrom. U ugrijanoj njegovoj mašti prikazivala mu se kao neko
                  vrhunaravno biće, kao rajski pojav koji lebdi visoko nad njim na zlatnim oblacima
                  i sve više, sve dalje odmiče od njega. A on to gleda, pruža ruke onamo za njom,
                  zove je, uzdiše - ali sve uzalud! U takvim trenucima bilo mu je kao da mora
                  svisnuti od boli ili pamet izgubiti. Ne, bez nje ne bi mogao da živi! To je duboko
                  osjećao u svojoj duši, o tom je bio potpuno uvjeren. Nekada se je nasmijati znao
                  kad je slušao ili čitao da je ljubav bolest od koje mnogima život sahne i još
                  mladima se prije reda grob otvara. Ah, kako je sada u to vjerovao! Bilo mu je
                  doista tako kao da je teško bolestan, da neizrecivo trpi i strada i da nikad
                  ozdraviti neće. Od tvrda, hladna novčara postao je ujedanput mekan poput voska
                  stvor, čovjek bez volje i snage.</p>
               <p>Oko devete ure prije podne bio je već grof Slavomir s groficom pred stanom
                  Branimirovim. Grof se je dovezao na svojim lakim, vrlo ukusnim karucama, te sâm
                  upravljao konjima. Straga sjedila je grofica vesela lica, jer se je od toga izleta
                  nadala velikom uspjehu. Imala je na sebi svijetlosivu putnu haljinu i pusteni,
                  šiljasti šešir omotan bijelim velom, čiji su okrajci lepršali oko njezine glave i
                  ramena. Bila je predražesna, pa nije čudo ako su mnogi prolaznici na ulici
                  popostajali da makar samo časak motre njezino lijepo, svježe lice, obasjano žarom
                  onih nesravnjivih modrih očiju.</p>
               <p>Branimir se je požurio dolje i s kucajućim srcem sjeo uz groficu. Mladi, vatreni
                  konji koje je grof danas prvi put dao upreći za podalji put, pojure dalje put
                  Zagorja. Dan je bio prekrasan kao skoro svi dani one jeseni. Još nije bilo ružna
                  vremena ni oblačna neba, ni studena vjetra, a kamoli kiše. Stari nisu se sjećali
                  tako krasne, stalno lijepe jeseni.</p>
               <p>Drveće u šumama koje su pokrivale brdinice uz cestu bijaše međutim već napol golo.
                  Lišće je na njemu požutjelo i pocrvenjelo, a laki jesenski vjetar stepao bi ga
                  najmanjim duhajem sa stabla i raznosio. Na polju ne bijaše nikakva rada. Zemlja
                  bijaše od sušne jeseni tvrda i neprikladna za oranje. Ratari su željno iščekivali
                  izdašnu kišu koja bi tlo za plug umekšala, da mogu usijati plodine prije zime. I
                  ceste ne bijahu žive kao u ljetno doba. Bilo je vidjeti zagorskih pilićara koji su
                  na jednoprežnim kolicima ili pješice svoju perad premili u Zagreb, ili dječake
                  koji su na malenim kolicima što ih seljaci sami prave vozili bijeli pijesak u
                  glavni grad gdje ga uz poznato deranje »pijeska bijelega« nude po kućama na
                  prodaju. Sreli su putem i nekoliko seljačkih hrpa, muških i ženskih pomiješano,
                  koji su, sudeći po njihovu razgovoru, išli u općinu ili na sud, da se ondje
                  pravdaju kada baš imadu vremena za to.</p>
               <p>Na zakretu poviše Susjeda zaduhao je oštriji vjetar, dolazeći od Ivančice. Okolica
                  se je sve više otvarala. Prostrane strni i zelene livade raskrivale su se
                  unedogled, a na obroncima planine pomaljali se bijeli vlasteoski dvorovi koji ovoj
                  zagorskoj strani osobiti čar podavaju. Bili su ti dvori donedavna slava Zagorja,
                  srž njegova života i zalog budućnosti, ali sada ti se čine kao bijele grobnice u
                  kojima ostanci starodavnih plemićkih porodica očekuju skoru propast, svoj
                  grob.</p>
               <p>- Vidi li se Delidvor? - upita Branimir groficu.</p>
               <p>- Gledajte ravno tamo! - pokazivaše grofica lepezom. - Iza drveća na onom obronku
                  proviruju tornjići. Razabirete li?</p>
               <p>- Jest, sad vidim.</p>
               <p>- To je Delidvor! - reče grofica.</p>
               <p>- Ja vidim na altani Melitu kako nam maše rupcem! - našali se grof koji je slušao
                  razgovor među groficom i Branimirom.</p>
               <p>Branimir se sjetno nasmiješi.</p>
               <p>- Ah, Melita! - uzdahnu potiho i spusti pogled preda se.</p>
               <p>Grofica ga pozorno pogleda kao da vreba. Čudnovat smiješak na kom se je opažala
                  izvjedljivost i iznenađenje preleti joj licem.</p>
               <p>- Što je s Melitom? Zašto ste uzdahnuli? - upita lukavo grofica.</p>
               <p>- Moram uzdisati... teško mi je! - reče Branimir i s usiljenim smiješkom na licu
                  pokazivaše rukom na srce.</p>
               <p>- Na srcu? - prihvati brzo grofica.</p>
               <p>- Da, na srcu! - potvrdi Branimir i nekako žalostivo pogleda groficu.</p>
               <p>- Vi ljubite?</p>
               <p>- Do ludila! - dahnu Branimir. - Grofice! Vi mi morate pomoći!</p>
               <p>- Kod Melite?</p>
               <p>- Jest... kod nje i kod njezinih roditelja.</p>
               <p>- Vi se kanite očitovati, zaprositi je? - pitala dalje grofica.</p>
               <p>- Tako je! Neizvjesnost me ubija... Uzbuđen sam do skrajnosti, a trpim
                  neopisivo... Ja ne mogu toga dalje da podnosim.</p>
               <p>Branimir je govorio iskreno, bez pretjeravanja. Grofica ga je samo slušala i
                  čudila se u sebi. Ta Melita uistinu je prava čarobnica. Što je u trenuće jedno
                  učinila od toga mladoga čovjeka koji bijaše dosele materijalista od glave do pete,
                  komu su se najljepše i najzamamnije djevojke, u nakani da ga predobiju za se,
                  umiljale bez i najmanjega uspjeha. On je ostao naprama svakoj hladan kao komad
                  leda. A sada ujedanput ta promjena!</p>
               <p>Grofica Alica postade tako pouzdanicom njih dvoje; ona je mogla da brzo i bez
                  okolišanja odluči o njihovoj sudbini, pa je to i nakanila. Ovaj izlet u Delidvor
                  bio je za to najljepša zgoda. Svi su na okupu koji bi u toj važnoj stvari mogli
                  riječ imati, pa takvu zgodu valja mudro upotrijebiti.</p>
               <p>U Delidvoru su znali za Branimirov dolazak, ali nisu ni slutili da će s njim u
                  društvu doći grof Slavomir i grofica. To je sve ugodno iznenadilo. Doček bijaše
                  vrlo srdačan u starom dvoru. Grof Orfeo i Melita bili su vanredno prijazni s
                  Rudnićem, dapače i stara grofica, koja je svakoga plebejca ponosito susretala,
                  trsila se da bude što prijaznija s bogatim novčarom o kom joj je Orfeo
                  pripovijedao da ima njihovu sudbinu u svojoj ruci.</p>
               <p>- Vi nam činite veliku uslugu - reče među inim grofica Branimiru - da idete s
                  mojim suprugom u Beč... On je dobar, plemenit čovjek, ali nije za takve
                  financijske poslove... Vi ćete to sve, znam unaprijed, posve drugačije
                  urediti.</p>
               <p>- Nastojat ću da stvar što bolje uspije - uvjeravaše Rudnić groficu, koja je već
                  mislila da je suviše povjerljivo govorila s Rudnićem pa je stoga brzo započela
                  razgovor s Alicom.</p>
               <p>Međutim je doručak već bio gotov jer je grof Orfeo udesio sve tako da Branimir
                  može bez otezanja početi s pregledavanjem njegova imanja. Moralo se je iz prvoga
                  sprata ići u prizemlje gdje je bilo za doručak prostrto. Orfeo vodio je ispod ruke
                  Alicu, Slavomir staru groficu, a Branimira je zapala neiskazana sreća da ide s
                  Melitom. Slatka, preugodna struja razigravala mu živce dok je osjećao Melitinu
                  ruku na svojoj položenu. Kontesa je stupala uz njega vesela i vrlo razgovorna,
                  tako da je Branimir sve više gubio svoju nesigurnost s kojom je stupio u dvor. I
                  za doručka bijaše ona isto tako dobre volje, a moglo se je vidjeti da hotimice
                  posvećuje veliku pažnju mladomu novčaru kraj koga je sjedila, tako da je to staroj
                  grofici već zazorno postalo.</p>
               <p>- Samo ne preko granice, samo ne suviše! - govorila je u sebi grofica i pri tom
                  gledala Melitu kao da joj hoće pogledom saopćiti svoju misao. No Melita nije ovaj
                  put shvaćala taj pogled. Ona je dobro znala što radi.</p>
               <p>- Zar ne, gospodine Rudniću - prozbori sada domaćica svojim običnim tihim i
                  laganim glasom - vi imate velik posjed u Slavoniji? - Rekla je naročito »posjed«,
                  jer samo o bivšoj vlasteli moglo se je reći da imadu »gospoštije«, No Branimir
                  nije ni slutio da se tu radi o kakvoj razlici u nazivu posjeda radi osobe
                  vlasnikove.</p>
               <p>Čim je Melita čula materin glas, prestala je odmah govoriti od štovanja naprama
                  roditeljki, za čim je ova baš išla. Ona je htjela da prekine neprestani razgovor
                  svoje kćeri s Branimirom. Ovaj se je odmah požurio da odgovori na grofičino
                  pitanje.</p>
               <p>- Jest, gospođo grofice, moj posjed je velik, a nadam se da će biti i vrlo unosan.
                  Prijašnji ga je vlasnik veoma zapustio, a sada je na meni red da ga popravim i u
                  red stavim.</p>
               <p>- Lako je to vama, dragi prijatelju - umiješa se Orfeo u riječ - vi imate
                  potrebita sredstva za taj posao... Ali mi, mi vlastela u ovom kraju nismo ništa
                  kadri da ulažemo u naše imanje. I moj je posjed zapušten, priznajem, ali ni kod
                  drugih nije bolje.</p>
               <p>- Što tebi nije pošlo za rukom, papá, poći će našemu Arturu kada preuzme imanje -
                  primijeti Melita dajući razgovoru šaljivi pravac, što joj je i pošlo za rukom.
                  Društvo, ne izuzev ni stare grofice, moralo se je smijati Melitinoj primjedbi, jer
                  je Artur svoga oca u lakoumnosti već sada daleko natkriljivao. Bio je već sada na
                  glasu kao rasipnik o kom se je općenito držalo da će svoga oca i svu porodicu
                  dovesti na rub propasti.</p>
               <p>- Ne daj mi, Bože, toga doživjeti! - reče grofica Ana kao u nekom strahu. - Neka
                  samo moj Orfeo čim dulje upravlja našim imanjem... Artur nije za gospodarstvo.</p>
               <p>- On uopće nije za nikakav posao - uze se sada žestiti grof Orfeo pravim
                  talijanskim temperamentom. - Njemu već ni vojnička služba ne prija... Za moje
                  vrijeme bili su ipak mladi ljudi drugačiji! - I sada uze grof Orfeo pričati kako
                  je on kao mlad čovjek umjereno i trijezno živio, premda je bio u pukovniji gdje su
                  služili kavaliri prvoga reda koji su svi užasno trošili a za kojima nije smio ni
                  on zaostajati. - Ali otkuda mi novci? Niti sam imao roditelja niti baštine! -
                  pričaše sve uzbuđenije Orfeo. - Moj šurjak barun Birkenthal, u koga je bio silan
                  imutak, kao i dan-danas, dobacio bi mi ovda-onda po koju mrvicu da bar ne moram
                  položiti svoju oficirsku čast... Morao sam dugove praviti koje je moja žena
                  prigodom udaje svoje za me poplaćala.</p>
               <p>- Malenkost! - umiješa se u riječ grofica Ana koju je to pričanje Orfeovo činilo
                  vrlo nervoznom. Nju je silno smetala prisutnost Branimirova. Čemu da se iznose
                  takve stvari na vidjelo pred osobama koje po njezinu nazoru društveno nisko ispod
                  njih stoje. Htjela je da ušutka svoga muža i zato poče nešto življe govoriti:</p>
               <p>- Naš Artur je kao svi mladi ljudi. Nemaju nikakve ozbiljnosti i teže samo za
                  zabavom i udobnim životom. To dakako stoji mnogo novaca. Da to nije, ne bi ih
                  svijet tako strogo sudio zar ne, grofe? - okrene se na to licem prema grofu
                  Slavomiru.</p>
               <p>- Svi su jednaki! - potvrdi grof samo da ugodi starici, premda on prvi nije nikada
                  u mladosti bio lakouman, niti novac uludo trošio. - Jedan troši više, drugi manje,
                  to je stvar temperamenta, ali sve teži samo za zabavom i veselim životom.</p>
               <p>Orfej nije već imao volje da raspravlja dalje o tom predmetu koji mu je dosta
                  brige i jada ionako zadavao. Okrenuo se prema Branimiru i rekao:</p>
               <p>- Ako vam je ugodno, mi možemo započeti našu gospodarsku smotru. Kola su
                  pripravna.</p>
               <p>- Ja sam spreman svaki čas - odgovori Branimir, na što se grof i on digoše sa
                  svojih stolica. Diglo se i ostalo društvo. Vani su čekala laka lovačka kola
                  grofova na kojima su on i Rudnić imali obići cijelo imanje. Orfeo ponudi svomu
                  gostu da uniđe u kola, ali ovaj primijeti da bi želio prije vidjeti gospodarske
                  zgrade i nared.</p>
               <p>- Vrlo ću vam rado pokazati - reče grof s izrazom zlovolje na licu - premda nećete
                  ništa vidjeti što bi vam se svidjeti moglo. - I doista te zgrade i nared bijahu
                  najcrnja točka u delidvorskom gospodarstvu. Branimir je sve točno pregledao. Uđoše
                  najprije u staju koja je bila posve prazna izuzev osam krava muzara koje je
                  ključarica baš dojila. Ostala stoka, ponajviše junad (grof je naime uzgajao junad
                  za prodaju držeći da je to najunosniji posao), bijaše na paši na strništu, jer
                  sijenom valjalo je do skrajnosti štedjeti. Grof je četiri petine svojih livada
                  davao seljacima u zakup i za se pridržao samo jednu petinu s koje nije dobivao ni
                  toliko sijena da bi mogao svoje konje prehraniti. Rogatu marvu krmio je obično
                  sječkom, a vrlo rijetko sijenom koje je u proljeće do prve košnje morao dapače i
                  kupovati.</p>
               <p>Staja za goveda bijaše ogromna. Moralo je tu nekada posve inače izgledati. Uz obje
                  uzdužne stijene bijahu namještena stajališta koja su sada nepotpuna, gdjegdje i
                  potrgana bila. Bilo je do sto dvadeset stajališta za krave i volove poizbor. Sada
                  nije bila ni četvrtina od toga. Pa u kakom je istom stanju bila ta staja! Kroz
                  strop je na mjestima curila kiša koja je kroz trošni krov staje padala na tavan i
                  tu si kroz strop otvarala put u samu staju. Pod u staji bio je trošan, a platnice,
                  nekoć jake i debele, sada su se pod papcima goveda mrvile i kidale. U glavnoj
                  stijeni bijaše velik otvor kroz koji se je junad unutra i nadvor posve lijepo
                  uvlačila. Nitko nije znao kako je taj otvor nastao, niti je komu palo na pamet da
                  ga opet zazidati dade. Ako je zimi zapao dubok snijeg, onda su sluge nagrtale pred
                  taj otvor hrpu snijega i tako ga zatvorile. Inače je ta velika rupa bila cijele
                  godine otvorena, a stoka je dosta trpjela od propuha koji je od ulaznih vrata
                  oštro strujao na zjalo toga otvora.</p>
               <p>»Granarium« (žitnica), gdje se je za tlake spremalo žito, bijaše još i sada izvana
                  lijepa, prostrana zgrada, no obično prazna. Žito se je obično prodalo nekoliko
                  dana poslije vršidbe i onda je žitnica stajala cijele godine prazna i zaključana.
                  U njoj je tada bilo spremište plugova, brana i ostaloga oruđa koje je rđavo i
                  zaprljano ondje u najvećem neredu ležalo.</p>
               <p>I kukuružnjak bijaše velik, ali prazan poput žitnice. Prije, dok su još vlastela
                  delidvorska imala svoje kmetove, bilo je tu kukuruza u klipovima sve do druge
                  trgadbe. Ako je seljaku uzmanjkalo hrane za porodicu, on je pokucao na vrata svomu
                  »zemaljskomu gospodinu« i nestalo je nevolje. Sada niti ima šta bivši vlastelin
                  niti bivši kmet. Tako se obojica tuže, jer im je obojici nevolja za vratom.</p>
               <p>Kotac bijaše primitivno sagrađen od širokih hrastovih platnica. Gospoštija
                  delidvorska nije se u prijašnje vrijeme uvelike bavila svinjogojstvom kao ni druge
                  gospoštije u Zagorju. Za tu granu stočarstva nisu stara gospoda imala ni volje ni
                  smisla. Njihovo glavno i najmilije zanimanje bijahu vesele im trsove »gorice« koje
                  su im punile pivnice i kesu. A svinjogojstvo prepuštali su oni plemenitoj svojoj
                  braći u Turovu polju i Posavini, gdje se steru nepregledne hrastove šume u kojima
                  se žiri na hiljade svinja a bez ikaka skoro troška.</p>
               <p>Tako je bilo nekada. No sada počele se i u Zagorju svinje neobično mnogo gojiti.
                  Počeli najprije ubogi seljaci kojima su vinogradi od trsove uši propali, a za
                  seljacima povedoše se bome i vlastela. Stvorio se silan promet sa svinjama u kraju
                  gdje ga nikada prije nije bilo. Gospoda su morala priznati da se ti bosonogi i
                  otrcani seljaci bolje snalaze u položaju od njih samih, i uzeše marljivo gojiti
                  svinje. I Orfeo nije mogao da zaostane za drugima. A i kako bi? Ta on je uvijek
                  bio prijatelj gospodarskih novota, pa će i ovu prigrliti. On je u svom
                  gospodarstvu uveo štajersku, dugokraku pasminu svinja, koja ima to rijetko u
                  svinja svojstvo: da pase.</p>
               <p>- To je izvrsna pasmina - hvalio se njome grof Orfeo pred svojim drugovima. - Živi
                  najviše od trave i dobro uspijeva, a koliko druge svinje potroše kukuruza i druge
                  krme. - Njegov čopor svinja bio je stoga rijetko u kocu, nego uvijek skoro na
                  pašnjaku izuzev dobu kada je snijeg pokrivao i pašnjake.</p>
               <p>Bilo je i manjih zgradica u prostranom dvorištu Delidvora. Golubinjak koji je već
                  nahero stajao, peradnjak koji je bio blatan, smradan i dozlaboga zapušten, zatim
                  prešnica s ogromnom prešom o kojoj je tvrdio grof Orfeo da je preko dvjesta godina
                  stara. Sada je mirovala na svom starom mjestu i čuvala se samo kao stari, časni
                  spomenik iz davnih vremena.</p>
               <p>U najboljem redu držana je još staja za konje sa kolnicom, koja je odijeljeno od
                  goveđe staje sagrađena bila. Tu je zapovijedala Melita koja je u staji imala svoga
                  jašca, a u kolnici svoje lake, elegantne karuce. Ona je tu bila neograničeni
                  gospodar i pazila je oštro na sve. Nadzirala je da li konji dobivaju određenu krmu
                  i u određeno vrijeme, da li se uvijek valjano čiste, na šetnju izjahuju ili pod
                  laka kola zaprežu. Sluge su se bojale mlade grofice jer je ona tražila od njih da
                  izvrše sve najtočnije što im je jedanput naložila bila. Na Rudnićevu licu moglo se
                  vidjeti da ga je taj red u staji i kolnici iznenadio. Konjima plemenite krvi koji
                  su bili u staji sjajila se dlaka od čistoće; grive i repovi bijahu najpomnije
                  pročešljani, a kopita čista i oprana. Stajališta, jasle, griznice, podovi i sve
                  ino bijaše u najvećem redu kao da je čovjek stupio u neprikornu staju koje uzorne
                  konjaničke eskadrone.</p>
               <p>- Vrlo lijepo! - reče Branimir i pogleda grofa sa smješkom na licu kao da ga pita:
                  - A zašto nije i drugdje ovako?</p>
               <p>- Da, tu ima reda, ali bez moje zasluge - uze razjašnjivati grof. - Ja sam već
                  tako loše sreće da me u dvoru nitko ne sluša. Predobar sam, to znadu ti ugursuzi,
                  sluge, pa rade što ih volja. Ali ovdje zapovijeda moja kći, i začudo nje se boje i
                  slušaju je bezuvjetno. Ja sam već zaboravio zapovijedati.</p>
               <p>Trebalo je čitav sat dok su grof i Branimir pregledali gospodarske zgrade pri
                  dvoru. Onda sjedoše na uprežena lovačka kola i pođoše da vide poljsko gospodarstvo
                  grofovo. Ovo je bilo u jednom komadu i moglo se je dosta brzo pregledati. Ni
                  potrebni poljski putovi nisu manjkali, pa se je moglo sve zbliza vidjeti ne
                  silazeći s kola.</p>
               <p>Livade grofove bijahu doista prvoga reda, ali bez grofove zasluge osim možda to da
                  je na nekim mjestima dao iskopati jarke radi naplave. Bijaše to tlo koje je
                  priroda stvorila za livade, prislonjeno uz nisko podgorje iz koga se je zgodnim
                  padom rušio gorski potok koji je sredinom presijecao veliku površinu livada. Taj
                  potok nije ni za najveće suše nikada posve presahnuo. Davao je tlu blagotvornu
                  vlagu od koje je rasla pitka i bujna trava radi koje su bile na glasu grofove
                  košenice. Seljaci trgali su se za zakup tih livada i plaćali male čestice gotovim,
                  skupim novcem. Na dnu livade bio je sagrađen početkom ovoga stoljeća mlin na tri
                  točka koji je i sada nosio grofu zakupnine tristo forinti na godinu.</p>
               <p>Oranice zaostajale su daleko za livadama u kakvoći. Po strni vidio je Rudnić da je
                  tlo jako omršavjelo. Valjalo je gnojiti to tlo koje po sebi ne bijaše loše, ali od
                  ono malo stoke dobilo se je tako malo gnoja da se na razumnu gnojidbu nije moglo
                  ni misliti. Još manje moglo se je misliti na kupovanje gnoja, jer to stoji novaca
                  kojih je u grofa bilo uvijek samo na prolazu. U velikom kompleksu oranica bilo je
                  ovećih dijelova koji su već po dvije godine ležali na ugaru, jer nije bilo moguće
                  da se plate težaci za obradnju i nabavi potrebiti usjev.</p>
               <p>- Te oranice su ranjava strana moga gospodarstva - reče grof Rudniću komu se je
                  neugodan dojam mogao čitati na licu. - Težaci su skupi za naše teške prilike,
                  gnoja nemamo, a ni tlo nije osobito.</p>
               <p>- Ne bih rekao da je tlo loše... ali je zapušteno - izjavi posve iskreno Branimir.
                  - Ima dapače dijelova u toj rudini koji bi se dali posve dobro pretvoriti u
                  livade, Ja bih to na vašem mjestu i učinio.</p>
               <p>- Nema li dosta livada? - upita grof.</p>
               <p>- Bilo bi samo u prilog vašem gospodarstvu da ih imate još više - reče Branimir sa
                  sigurnošću praktična i razumna gospodara. - Ali onda bi trebalo da ustanovite
                  glavni cilj vašemu gospodarstvu koji bi vam najviše koristio, a to je po mom sudu
                  stočarstvo. Kada bi imali više livada, imali bi i više krme, mogli bi držati i
                  više stoke, a za oranice imali bi opet i više gnoja nego dosada.</p>
               <p>Orfeo morao se svladati da ne plane. Ovakve pouke su ga silno ljutile. On ih je
                  toliko puta već čuo, ali ih nije primao. Držao je da su to teorije koje ništa ne
                  vrijede u praksi, gdje se sav lijepo složeni račun pobrka.</p>
               <p>- Ne, dragi prijatelju - reče s nekom oštrinom grof - ja već neću da što takva
                  pokušam. Sve sam ja to već kušao i nasjeo. Lijepo se to sluša što mi vi
                  svjetujete, ali u praksi dobiva stvar posve ino lice. Pomislite samo: stoku treba
                  valjano krmiti i dvoriti. Za to treba pouzdane čeljadi, a gdje ćete je naći? Ah,
                  ta družina, ta ogorčava život svakomu gospodaru. Ja ne znam kako je drugdje, ali
                  naša družina nije za ništa. Lijena je, neposlušna i nevjerna gospodaru: nije ničim
                  zadovoljna i svemu prigovara. Pa onda te vječne neprilike u prometu stokom. Gojite
                  li uvelike stoku, morate misliti na izvoz preko granice, a granicu svaki čas
                  zatvaraju, pa gospodar mora pošto-poto doma prodati lijepu svoju stoku. Ni
                  stočarstvo nije danas ono što misle mnogi koji se nisu bavili tim poslom. Pardon!
                  to se, naravno, ne tiče vaše osobe - požuri se grof nadovezati dosjetiv se odmah
                  da se nije sretno izrazio. - Vi ste i sam napol gospodar, pa jamačno o stočarstvu
                  jednako sa mnom sudite.</p>
               <p>- Moje je gospodarstvo inače uređeno - odgovori Branimir. - U mene je glavni
                  prihod žito koje se s banatskim takmi, pa onda šuma. Ali ja se bavim i
                  stočarstvom, i to ozbiljno i u većem opsegu, pa se ne mogu potužiti na uspjeh. -
                  Rudnić je imao volju da grofu razloži način kojim se on bavi stočarstvom na svom
                  velikom posjedu, no predomisli se znajući da bi govorio uzalud, jer grof niti je
                  imao sredstva da preudesi cijelo svoje gospodarstvo i, što je još više, nije bio
                  već u toj dobi, da svlada tako težak zadatak. On navrne zato govor na drugi
                  predmet.</p>
               <p>- Dok su vinogradi bili zdravi, bio je jamačno i prihod dobra puno veći -
                  primijeti Branimir. - Ako se ne varam, oni obronci s južnim položajem gdje je
                  usijan kukuruz bili su prije zasađeni vinovom lozom.</p>
               <p>- Tako je - potvrdi grof. - Sada sijem ondje kukuruz i manje vrijednosti žitarice.
                  Koja razlika u prihodu! Mislio sam već više puta da obnovim te propale vinograde,
                  ali što ćete! Taj posao zahtijeva puno novca, a mi smo gospodari u vječitoj
                  novčanoj neprilici! - Te posljednje riječi poprati grof sa smijehom koji je odavao
                  dobru mjeru lakoumnosti i ravnodušja naprama vlastitoj zloj sudbini.</p>
               <p>- Trebat će ipak jedanput početi - primijeti Branimir. - Svake godine ponešto...
                  Toliko se već može izvaditi novca iz gospodarstva.</p>
               <p>Grof Orfeo držao se kao da i ne čuje toga savjeta, te umjesto kakva odgovora
                  pokaza rukom prema gori.</p>
               <p>- Tamo je moja šuma! Sva je u gori i prilično sačuvana.</p>
               <p>- Bukova šuma! - reče Branimir pogledav prema šumi.</p>
               <p>- Skoro isključivo bukova - potvrdi grof.</p>
               <p>Dovezoše se do pod samu šumu, gdje sađoše s kola te se uspeše stazom na prvi
                  vrhunac s kojega zađoše podalje u mladi bukvik. Vještačko oko Rudnićevo vidjelo je
                  na prvi mah da i tu nema nikakva reda. Sjeklo se je drvo za kućnu porabu bez
                  ikakva obzira na razumnu uporabu šume, te se je samo pazilo na to što je bliže i
                  što se lakše izvesti dade. Mjestimice bilo je ovećih čistina, a mjestimice opet
                  bijaše šuma tako gusta da bi se prorijediti morala. Grof je u nuždi također
                  prodavao mladu bukovinu za gorivo, a ti dijelovi otkud je drvo vadio bijahu užasno
                  obataljeni. Neuki seoski radnici ostavili su samo kržljavo i slabo drvo, a što je
                  bilo bolje, sve su isjekli. Većih prodaja nije bilo, jer je Orfeo htio pošto-poto
                  da uščuva ovu još jedinu šumu. No ako bi takvo gospodarstvo dulje potrajalo,
                  moralo bi doskora i ove posljednje šume nestati.</p>
               <p>- Ima dosta nereda u šumi - uze grof govoriti Rudniću koji je mučeći oko sebe
                  motrio - ali tomu je i opet kriva nepouzdana i nevjerna družina. Moji lugari drže
                  sa seljacima koji mi neprestano prave štete u šumi i drva kradu. Otjeram li
                  jednoga, dobijem drugoga još nevaljanijega. Tako je u svem.</p>
               <p>Branimir se je gotovo snuždio pod neposrednim utiskom svojih opažanja. Imanje je,
                  mislio je on, lijepo, u jednom komadu, zemljište dobro, položaj najzgodniji, a
                  ipak ne nosi dobro svomu gospodaru ni trećinu onoga što bi u razumnim rukama kadro
                  bilo nositi. I nije moglo da bude inače. Sve se zapušta, sve se prepušta prirodi i
                  milosti božjoj, a nadzora i skrbi ni za lijek. Gdje bi onda u takvim prilikama što
                  uspijevalo?</p>
               <p>Kada su se njih dvojica vozila natrag u Delidvor, Branimir je zamišljeno mučao, a
                  to nije bilo po volji grofu. Vidio je da se je stanje njegova posjeda moralo
                  neugodno dojmiti mladoga novčara.</p>
               <p>- Što velite, dakle, o mom posjedu? - upita s nekom bojažljivošću grof.</p>
               <p>- Posjed je lijep, ali veoma zapušten - reče hladno Branimir.</p>
               <p>- Nemate krivo, ja to i sam uviđam.</p>
               <p>- Ali to ne smije tako ostati - prihvati življe Branimir. - Prihod dobra mora se
                  pošto-poto dići, jer inače nećete moći udovoljavati obvezama koje ćete morati
                  preuzeti sa zajmom.</p>
               <p>- Za to treba novaca - primijeti grof.</p>
               <p>- Dakako da treba - upade Branimir grofu u riječ. - Mi ćemo takav zajam udesiti da
                  će se od njega neka svota moći pričuvati za investicije.</p>
               <p>- To je vrlo dobra ideja - reče grof veselo.</p>
               <p>- Samo treba onu svotu i upotrijebiti za investicije - primijeti Branimir.</p>
               <p>- Razumije se. U tu svotu ne smije se ni dirnuti radi čega drugoga. Izvolite li je
                  možda vi pridržati? - dodade istiha grof, iz kojih riječi bi se dalo zaključiti da
                  ni sâm pravo ne vjeruje u stalnost svoga obećanja.</p>
               <p>- Najprije ćemo gledati da sklopimo po vas koristan zajam, a onda ćemo ostalo
                  upriličiti - odvrati Branimir, a grof bijaše, dakako, s tim sporazuman.</p>
               <p>Za dvije ure vratio se grof sa svojim gostom natrag u Delidvor.</p>
               <p>Ovdje se je međutim uređivala važna stvar: zaruke Melitine sa Branimirom. Dok je
                  grof Slavomir sa Melitom šetao u dvorskom perivoju, Alica je, ostavši sama s
                  groficom Anom, upotrijebila tu zgodu da majku predobije za tu osnovu. Ona je dobro
                  slutila da će ta stvar samo kod grofice naići na ozbiljan otpor. I nije se
                  prevarila. Kada je Alica bez okolišanja saopćila grofici Ani o čem se radi, kada
                  joj je kazala da je i Melita s tom svezom sporazumna, bila je sva kao izvan sebe
                  od čuda i boli ujedno. Ona bijaše po svom osjećaju velikašica najčistije vrsti,
                  koja nije pojmiti mogla da Melita, njezin ponos, koju je s istim duhom uzgojila,
                  pođe za muža koji je doduše vanredno bogat, ali tako nisko ispod njezina
                  društvenog položaja. Ona je bila uvjerena da Melita samo zato pruža ruku Branimiru
                  da se spasi od propasti u koju mora da se doskora surva njihova starodavna
                  porodica. Uzalud je Alica predstavljala staroj grofici da ovakve sveze nisu u
                  današnje vrijeme ništa neobično, da je Branimir čovjek ugledan i kadar
                  najotmjeniju djevojku usrećiti, da Melitu obožava - grofica Ana nije mogla dati
                  svoje privole za tu udaju dok ne govori s Orfejem. Od njega je očekivala da neće
                  pristati na tu svezu koja ih je kadra poniziti pred njima ravnima.</p>
               <p>Čim je grof Orfeo sišao s kola, javi mu sluga da ga grofica gore očekuje. Ni ne
                  sluteći o čem se radi, odvede grof Branimira u dvorski perivoj gdje ga predade
                  grofu Slavomiru i Meliti, a on pođe ljubopitan u odaje svoje supruge Nađe je
                  suznih očiju i s izrazom duboke boli na licu. Do nje sjedila je Alica s ozbiljnim
                  licem.</p>
               <p>- Što se je dogodilo, zaboga? - upita grof uplašeno - Nije li možda stigao brzojav
                  od Artura?</p>
               <p>Grofica Ana zaklima niječno glavom.</p>
               <p>- Što je, dakle?</p>
               <p>- Reci mu ti, Alice, ja nisam kadra - izusti starica slabim glasom.</p>
               <p>- Nije ništa što je kadro uznemiriti - umiri Alica grofa. - Radi se o udaji
                  Melitinoj.</p>
               <p>- Melitinoj? - ponovi u čudu grof.</p>
               <p>- Da, njezinoj - potvrdi Alica.</p>
               <p>- Pa to je interesantno, vrlo interesantno! - reče grof koji se je na te riječi
                  odmah umirio. On se je u taj par samo bojao da Artur ne traži od njega novaca, ili
                  da nije što počinio što ne odgovara njegovoj oficirskoj časti. Kad je vidio da se
                  ne radi o tom, nije osjećao straha koji ga je u prvi mah svladao. Dapače s vedrim
                  licem i ljubopitnom veselošću upita Alicu:</p>
               <p>- A tko se zanima za našu kćer?</p>
               <p>- Rudnić - odgovori Alica gledajući čvrsto u oči grofu komu se je u taj čas
                  pojavio na licu izraz začuđenja i zbunjenosti. Nije bio kadar da išta na taj
                  odgovor primijeti.</p>
               <p>- On ne samo da se živo zanima za Melitu - prihvati Alica - već je kani zaprositi
                  u vas; štoviše, on je po meni već prosi, jer me je ovlastio na to.</p>
               <p>- Rudnić, Rudnić! - stade govoriti grof ne znajući ni sam što će da kaže. - Ta on
                  Melite nije donedavna ni vidio.</p>
               <p>- Po tom se vidi da ga je ona dokraja opčarala - reče Alica. - Velim vam, on je
                  ljubi do ludila, on je obožava!</p>
               <p>- No, pa što mislite vi, grofice? - upita grof Alicu želeći čuti njezino
                  mnijenje.</p>
               <p>- Ja držim da je Rudnić u svakom pogledu izvrsna partija koja se ne bi smjela
                  odbiti... Zato sam i prihvatila ulogu da za nj govorim.</p>
               <p>- Ano, što veliš ti? - pitao dalje grof, koji, čini se kao da nije imao još
                  nikakva mnijenja o toj stvari.</p>
               <p>- Ja? Ah, ja bih najvoljela mučati... Meni je užasno da naša kći, to ponosno
                  dijete, pođe za muža koji nema ni porodičnoga grba... Toga još nije bilo u našoj
                  porodici.</p>
               <p>Grof Orfeo pogleda muče Alicu kao da je pita: - Što kažeš ti na to?</p>
               <p>Alica je odmah razumjela taj pogled.</p>
               <p>- To su predsude! - rekne ona. - Ja sam već kazala Ani da ovaki nejednaki brakovi
                  nisu danas ništa neobično; oni su na dnevnom redu, a da je do toga došlo, krivo je
                  lakoumno propadanje plemstva... Dok je ono bilo jako i bogato, nije toga bilo.
                  Sada je žalibože inače... Što hasni grb i slavno porodično ime kada ne možeš prema
                  tomu živjeti.</p>
               <p>- To je istina, žalibože, istina! - uleti grof Alici u riječ misleći pri tom na
                  svoje teške materijalne neprilike.</p>
               <p>- A da nije plemić - produži Alica živo se zauzimajući za svoga štićenika - to je
                  najmanja zapreka... On je bogat, silno bogat; kadar je istaći se u javnom životu,
                  podupirati javne, korisne svrhe pa će steći priznanje na taj plemićki grb koji mu
                  sada još manjka... Ne biva li tako i drugdje na svijetu? - pitala Alica gledajući
                  u grofa.</p>
               <p>- Biva, dakako da biva - potvrdi grof.</p>
               <p>- Pa bude li vašim zetom - nastavi dalje Alica, - vi mu možete lako pomoći da to
                  što skorije postigne... Vi imate toli moguće, uplivne sveze.</p>
               <p>- Dakle, Ano? - javi se opet grof. - Alica nema baš krivo.</p>
               <p>Stara grofica otare si rupcem oči. Ona bijaše svejednako neutješna i nikakvi
                  razlozi nisu mogli raspršiti njezinih staliških predsuda.</p>
               <p>- Alica može imati i pravo, ali ja sam uvjerena da Melita, ako pođe za toga
                  čovjeka, od naše nevolje bježi u njegov naručaj. Ja sam uvjerena da ga ona ne
                  ljubi; ja ne mogu ni toga vjerovati da ona želi za nj poći.</p>
               <p>- Ali ja te uvjeravam, draga Ano, da je to njezina odlučna želja. Ja sam se o toj
                  stvari dugo s njom razgovarala.</p>
               <p>- Čujmo, dakle, Melitu! - predloži grof i pođe k prozoru koji je gledao u perivoj
                  ter ga otvori.</p>
               <p>- Melito! Melito! - viknu grof u perivoj.</p>
               <p>Kontesa se izbliza javi. Bila je u društvu Rudnića i grofa Slavomira.</p>
               <p>- Dođi načas gore!</p>
               <p>Ona je znala o čem se radi, jer joj je Alica povjerila tajnu da se danas ima
                  odlučiti o njezinoj sudbini. Pošla je zato mirna gore, pa kad je našla u društvu
                  roditelja Alicu, nije mogla da sakrije smiješak na licu. Opazila je doduše
                  zbunjenost na licu očevu i zaplakane oči materine, ali to je, mišljaše ona,
                  neizbježivo u ovakim zgodama.</p>
               <p>- Ti zapovijedaš, papá? - upita ona s veselim, bezbrižnim licem.</p>
               <p>- Tebi je znano, dijete moje, da se Rudnić ozbiljno interesira za te i da te kani
                  zaprositi u nas? - poče grof.</p>
               <p>- Jest, papá!</p>
               <p>- I ti bi htjela poći za njega? - pitaše dalje grof.</p>
               <p>- Zaprosi li me, ja ću poći - odgovori Melita odrješito kao da nema ni o čem više
                  razmišljati.</p>
               <p>- Ali protiv svoga srca? - javi se sada mati bolnim glasom i oborene glave.</p>
               <p>- Ne, mamice! Ja rado polazim za nj - uleti joj brzo u riječ Melita.</p>
               <p>- Ah, ti ćeš se kajati, dijete moje! - poče iznova grofica Ana. - Stališka razlika
                  koja među vama postoji ne da se lako svladati... Ona će vam ogorčavati život.</p>
               <p>- Nimalo, maman!... Ja sam si upravo željela takva muža koji je rodom niži od
                  mene... Taj će bar znati cijeniti što je sa mnom dobio.</p>
               <p>- Čuješ li, Ano? - umiješa se snova grof u razgovor. - Ona ima umnogom pravo!</p>
               <p>- Ne, ne, ne! - uznećkala se tvrdokorno stara grofica. - To je njezin časoviti hir
                  koji će skupo platiti! - Onda se ispravi nešto u svom naslonjaču i progovori jačim
                  glasom:</p>
               <p>- Dijete moje, taj brak bio bi tvoja nesreća... ja, ja ga ne mogu nikako odobriti!
                  - dodade puno tiše.</p>
               <p>- Ali ja neću inače! - usplamti sada Melita koja ne bijaše vična podlagati se
                  tuđoj volji, i ona poznata žilica zaigrala joj na čelu. - Ja sam punoljetna i mogu
                  sama da odlučim o svojoj sudbini.</p>
               <p>- Meli! - reče grofica s izrazom bolna prijekora. - Ti tako svojoj materi govoriš!
                  - I na oči joj navriješe suze.</p>
               <p>- Meli! - javi se sada grof. - To nije bilo lijepo... Umiri majku!</p>
               <p>Melita posluša. Priklekne do matere i uhvati je za ruku koju nježno poljubi.</p>
               <p>- Oprosti, maman! Ja sam te nehotice uvrijedila. Tako sam uzbuđena... Ali ti si
                  tako dobra, ti ćeš ispuniti moju želju, ti ćeš, zar ne, dopustiti da pođem za muža
                  koga sam si sama odabrala... Je li, maman?</p>
               <p>Melita je te riječi govorila tako nježno i umiljato da je staru groficu, koja
                  ionako bijaše slaba naprama svojoj djeci, razoružala.</p>
               <p>- Ti to želiš, dijete? - upita grofica kćer motreći je ispitujućim pogledom.</p>
               <p>- Jest, maman! Vjeruj mi da to iz sve duše želim.</p>
               <p>- Ako je tako, neka bude po tvojoj želji - odluči donekle svečanim tonom grofica,
                  a onda se okrene k Alici ter reče:</p>
               <p>- Kaži tvomu štićeniku da mu dozvoljujem zaprositi našu kćer.</p>
               <p>- Tako će biti najbolje! - povladi Orfeo i njegovo se lice razvedri od
                  zadovoljstva.</p>
            </div>
            <div type="chapter">
               <head>VII.</head>
               <p>Melita je isprošena i vjenčani dan urečen na samu Sv. Katarinu kojoj bijaše
                  posvećena kućna kapela u Delidvoru u kojoj će se vjenčanje obaviti. Sretan i
                  blažen vratio se Rudnić isti dan u Zagreb. Ovo nekoliko dana što ih je proživio
                  otkako se je upoznao s Melitom, činilo mu se kao san od koga se je tekar sada
                  probudio pošto se je tako lijepo ispunila najveća i najvruća želja njegova života.
                  Prema grofici Alici osjećao je najdublju zahvalnost i nazivao je svojim anđelom
                  čuvarom.</p>
               <p>Vrativši se kući, bio je vrlo iznenađen našavši u svom stanu oca koji je malo
                  prije njega riječkim vlakom stigao u Zagreb gdje je imao urediti neke novčane
                  poslove.</p>
               <p>- Neizrecivo se radujem da si došao, dragi oče! - uze govoriti Rudnić odmah iza
                  prvoga pozdrava. - Imam ti saopćiti veliku novost... Ja se ženim... Baš danas
                  sretno sam isprosio svoju odabranu.</p>
               <p>Starcu se razvedri lice.</p>
               <p>- Hvala Bogu - reče veselo - da si se jedanput riješio... Već je i doba... Preko
                  tridesete godine ne bi smio ni jedan mladi čovjek odlagati ženidbu... Da čujem
                  dakle, koja će mi biti snaha?</p>
               <p>- Ja sam visoko posegnuo i Bogu hvala dosegnuo! - odgovori Branimir i ukratko, jer
                  je stvar bila po sebi vrlo jednostavna i naglo upriličena, ispriča starcu cijelu
                  zgodu. »Šumski kralj« čim je dalje slušao pričanje svoga sina, postajao je sve
                  ozbiljniji i mrkiji. Očito je bilo da nije bio zadovoljan njegovim izborom i nije
                  mogao da mu to ne kaže.</p>
               <p>- Žao mi je - reče starac kada je sin svršio svoje pričanje - da me nisi o ničem
                  obavijestio, da me nisi ni pitao za savjet.</p>
               <p>- Znam da sam to bio dužan učiniti; ali te uvjeravam, oče, da već nisam mogao
                  podnijeti... Bilo mi je kao da sam u bunilu u kom čovjek ne zna što radi. Izvini
                  me, ja ti govorim živu istinu.</p>
               <p>- Vjerujem ti - reče dobroćudno starac. - Ti si se štono vele, preko ušiju
                  zaljubio, a ta ti je ljubav zastrla i sam vid da nisi kadar motriti stvar zdravim,
                  bistrim pogledom. Moj sinko, vjeruj mi da nije dobro ženiti se izvan kruga svoga
                  staleža. Ti si mi rekao da je tvoja vjerenica siromašna. To bi bilo još najmanje
                  zlo. Sve bi se to dalo podnijeti bude li ona kadra prilagoditi se tvomu staležu.
                  Ali ja se baš toga bojim da ona i ne misli na to. Ona će usuprot ići za tim da
                  tebe društveno sve više pridiže i otima dosadanjim tvojim krugovima. Ti ćeš morati
                  poživjeti novim životom za koji nisi odgojen. Ovi ljudi od kaste inače misle,
                  osjećaju i žive negoli mi plebejci, kako nas oni zovu. Strah me je da u tom braku
                  neće biti onoga mira i sklada koji urađa srećom i zadovoljstvom. Da svoju buduću
                  ženu ljubiš, to mi se sviđa. Brak bez ljubavi najveće je zlo na svijetu. Ali ne
                  ljubi slijepo, jer ako se ljubavi radi podložiš ženi više nego bi trebalo, može i
                  tvoj imutak doći u opasnost.</p>
               <p>- Ti me bar dobro poznaš, oče - uđe Branimir ocu u riječ - da sam uvijek
                  promišljeno radio. Imutak je u mojim rukama i nadam se da ću i odsele s njim
                  upravljati kako treba.</p>
               <p>- Budi pravedan i ljubezan naprama svojoj ženi - nastavi starac. - Žene
                  velikaškoga roda imadu razne zahtjeve i svoje otmjene pohotice koje smatraju
                  potrebom svoga života koja im se mora ispuniti. Tomu nećeš moći izbjeći. Njihov
                  način života stoji silne novce, a bez toga načina nema život za njih nikakve
                  cijene... Rodit će se odmah nezadovoljstvo, doći do razmirica, a i do raspita...
                  Neću da ti ogorčujem prvu slast ljubavi, ali ti moram reći: budi na oprezu! Ti si
                  razuman i trijezan mlad čovjek. Nisam nikada imao povoda da budem s tobom
                  nezadovoljan, ali sada si na raskršću. Velika je opasnost u tom da ta porodica
                  živi u nepovoljnim materijalnim odnošajima i da nema nade da bi se pridići
                  mogla... I ja ponešto poznam njihovo stanje. Moglo bi doći do potpuna rasula, a
                  onda pazi! Kao što se hvata utopljenik i slamke da se spasi, tako će se i oni svi
                  hvatati tebe kad ih valovi poklope, jer si im ti najbliži. Pa napokon bila bi i
                  sramota da im u takvu času ne priskočiš u pomoć ti prvi koji si im kadar pomoći.
                  Da, to je istina! Ali često utone i onaj koji se utapa i onaj koji ga je htio
                  izbaviti. Pazi da te sa sobom ne povuku u dubljinu gdje ćeš skupa s njima
                  propasti.</p>
               <p>- Vi mi precrno slikate buduće moje dane, oče! - reče Branimir koga su se očeve
                  upute vrlo neugodno dojmile. - Njihovo stanje nije tako zdvojno da se ne bi dalo
                  popraviti. Ja ću se pobrinuti za to.</p>
               <p>- Moj sinko - odvrati starac napol u šali - ja nisam zaljubljen kao što si ti,
                  zato promatram tvoju stvar drugima očima od tebe. Uostalom čuo si moje mnijenje, a
                  ja želim da se ne ispune moje bojazni... Sada smo dosta govorili o tom.</p>
               <p>I starac, koji je još dva dana sproveo kod sina, nije više ni riječce govorio o
                  tom predmetu. Ali Branimiru nisu izilazile iz pameti očeve riječi. On je stoga
                  tvrdo nakanio da će sve pokušati ne bi li što prije i što povoljnije uredio
                  poremećeno stanje delidvorskih gospodara. Dva tjedna poslije toga što je isprosio
                  Melitu, krenuo je s grofom Orfeom u Beč ponesavši sa sobom sve isprave koje su
                  trebale kod sklapanja zajma. Stvar je išla dosta teško za rukom jer je imanje bilo
                  vrlo preopterećeno. Neki zavodi jednostavno su uskratili zajam. Branimiru je
                  napokon pošlo za rukom kod jednog bankovnog zavoda s kojim je stajao u poslovnoj
                  svezi sklopiti zajam kako su snovali. I tu je bilo prigovora radi nedovoljne
                  sigurnosti, no okretnosti Branimirovoj koji je uvjerio upravu zavoda da je
                  procjena doista preniska jer da će biti vrijednost zaloga daleko veća ako se
                  izvedu neke neznatne poboljšice, imao je grof jedino zahvaliti da je banka
                  pristala na zajam uz vrlo povoljne otplatne uvjete. Grof je mogao da isplati sve
                  svoje dugove koji su ga tištali kod raznih novčanih zavoda, i još mu je preostalo
                  oko dvadeset tisuća koji se je novac imao upotrijebiti na investicije u posjedu.
                  Taj novac pridržao je po želji Orfeovoj Branimir, jer je znao da u njegovim rukama
                  nije bio siguran, a investicije morale su se izvesti, jer se je grof na to morao
                  obvezati banki koja si je pridržala pravo da će se po svom pouzdaniku uvjeriti
                  dati da li je i koliko grof taj uvjet ispunio. Branimir se je ponudio grofu da će
                  sam sve investicije upriličiti, a grof je bio s tim sporazuman, jer mu je već rad
                  oko gospodarstva dodijao.</p>
               <p>Poslije povratka svoga iz Beča Branimir je neumorno radio da uredi svoje poslove
                  tako da će moći ostati tri mjeseca na svadbenom putovanju kakvo je ugovoreno bilo
                  među njim i Melitom. Bilo je to na veliko osnovano putovanje po srednjoj i
                  zapadnoj Evropi. I u Delidvoru žurili su se s Melitinom opremom što je zadavalo
                  velika posla, jer su se potrebite stvari naručivale u Beču otkuda su na vrijeme
                  imale stići. Napokon je bilo sve na vrijeme gotovo i napokon je svanuo i vjenčani
                  dan. Branimir je s ocem dan prije u Delidvor stigao, a došao je i Artur iz
                  Budimpešte, koji je u zvijezde kovao izbor Melitin pošto mu bijaše poznato
                  Rudnićevo bogatstvo do koga je on, koji je vazda trebao novaca, najviše držao.</p>
               <p>Grofovski supruzi Armano pozvali su najbližu rodbinu i najbliže susjede k tihom
                  vjenčanju u dvorskoj crkvici. Od rodbine nije nitko došao, ali su poslali
                  vjerenici skupocjene darove. Od susjeda pak nije nitko izostao. Došla je i
                  barunica Andrina s Ljubicom i Alfredom koji je dan prije slučajno došao na kratki
                  dopust k svojoj strini u Borkovec. I Bužinskovi su došli s Elom, pa i grof Janko
                  kao vjerni prijatelj Armanovih. Maestro Nikola nije mogao doći jer je ležao u
                  Zagrebu bolestan od influence, no zato je poslao Meliti svoju šaljivu kompoziciju:
                  Uoči pira, pisanu kajkavskim narječjem. Stari Delidvor bio je pun gosti, a u
                  prostranom dvorištu bilo je jedva prostora za veliki broj karuca na kojima se je
                  susjedna džentrija onamo dovezla.</p>
               <p>Točno u deset ura prije podne započeo je obred u crkvici. Grof Armano u uniformi
                  dragunskoga majora i grofica Ana klečali su u klecalima tik žrtvenika sv.
                  Katarine. Grof je bio tronut, a grofica klečala je stisnutih očiju i sklopljenih
                  ruku kao nijem kip od kamena. Ona se je toplo molila Bogu za sreću svoga djeteta,
                  jer joj je neki nutarnji glas uvijek govorio da taj brak neće biti sretan... To
                  bijaše od dana uprosa neprestana slutnja grofičina koja ju je dan i noć
                  mučila.</p>
               <p>U kapelici čekao je već i domaći župnik, a sabrali se i pozvanici. Stari Rudnić
                  stajao je sa svojim sinovima Branimirom i mladim Mirkom tik klecala u kojima su
                  klečali grof i grofica Armano, a do njega grof Slavomir s Alicom, barunica Andrina
                  s Ljubicom i Elom, dočim je Alfred stajao vani na hodniku s onim mnogima koji nisu
                  mogli naći mjesta u maloj crkvici. Napokon pojavi se i vjerenica. Doveo ju je
                  ispod ruke Artur koji je s veselim licem pozdravljao prisutne, dočim je Melita
                  ozbiljno samo preda se gledala. Bijaše odjevena u jednostavno putno odijelo vrlo
                  elegantnoga kroja. U licu bijaše bljeđa nego obično, po čem se je dalo suditi da
                  je vrlo uzbuđena, premda je ona nastojala da tu uzbuđenost što vještije prikrije.
                  Kada je stala pred oltar, pristupi sa strane vjerenik koga ona postrance pogleda
                  hladno i neprijazno kao da ga pita:</p>
               <p>- Što si ti stao uza me? - Taj pogled je porazio Branimira. On si nije mogao
                  rastumačiti što ima da znači taj pogled? On dakako nije mogao slutiti da je ona u
                  hodniku njega opazila, sve makar je i preda se gledala, i da je od toga trena
                  stvorio se u njezinu srcu pravi vulkan u kom je sve ključalo i kipjelo.</p>
               <p>- Zašto je samo došao? - pitala se ona. - Je li došao da se naslađuje mojom
                  nesrećom i da mi se ruga, ili hoće da mi pokaže kako je sretan sa svojom ženom
                  koju ja iz dna duše mrzim... Ah, samo da nije došao; samo on da nije došao, sve
                  bih lakše podnijela! - Tako je govorila.</p>
               <p>Obred se vjenčanja obavio tiho i svršio bez obične propovijedi što je naročito
                  zahtijevala grofica Ana jer bi je to još više uzrujalo.</p>
               <p>Vjenčanici izađoše prvi iz crkvice. Melita je išla uzdignute glave i ponosito, kao
                  što je to samo ona umjela, dočim se je vjereniku na licu mogla vidjeti neka
                  turobnost i zlovolja. Svi pođoše za vjenčanicima u veliku dvoranu gdje se imalo
                  brzo doručkovati, da mladenci za dobe prispiju na željezničku postaju. Tu su oni
                  primali i čestitke gostiju stojeći jedno uz drugo.</p>
               <p>Među posljednjima koji su došli čestitati bio je Alfred. Približio se sa strane,
                  skoro neopazice Meliti, i nakloniv se izustio tihim, nesigurnim glasom:</p>
               <p>- Čestitam!</p>
               <p>Strašan, neopisiv bijaše pogled kojim je Melita omjerila nekadanjeg svoga
                  miljenika. Alfred je čisto zastrepio od toga pogleda i čekao što ima dalje
                  doći.</p>
               <p>- Vi ste imali tu smionost da danas ovamo dođete? - progovori Melita glasom
                  dršćućim od uzbuđenosti.</p>
               <p>- Ali, Melito! - izmuca Alfred.</p>
               <p>- Šutite! - zapovjedi mu grubo Melita. - Vi ste uzrok svoj mojoj nesreći... Ja vas
                  prezirem.</p>
               <p>Alfred se pokunji, nakloni se i ode u prikrajak dvorane. Taj kratki razgovor među
                  njim i Melitom trajao je dok se je Branimir razgovarao sa svojim čestitarima. On
                  od svega toga niti je što vidio niti čuo. Alfred se cijelo vrijeme poslije toga
                  nije usudio ni približiti Meliti jer se je bojao nove, možda još gore provale
                  njezine jarosti.</p>
               <p>Rekla mu je da ga prezire, i ta ga je riječ pekla. Čime je on zaslužio taj prezir?
                  Ta on joj je skrušeno priznao kako je moralo doći do njegove ženidbe s Ljubicom;
                  znala je da je on ljubi, a ako i uzima drugu... Pa što više hoće od njega? I sada
                  je ljubi, on je to duboko osjetio baš danas kada ju je vidio s drugim pred
                  oltarom... Kako ga je tada nešto stezalo u grudima, kako je trnuo slušajući je
                  gdje valuje ljubav vjereniku i gdje mu prisiže vjernost... Zapretana vatra prve
                  njegove ljubavi rasplamsala se snova... On je osjetio kako ga nešto vuče k Meliti,
                  kako joj želi nešto kazati pa što je dočekao! Siromah Alfred! Kako se je varao u
                  misli da ga Melita prezire! Ona ga možda nije nikada žešće ljubila negoli u taj
                  čas kada je izustila riječi:</p>
               <p>- Ja vas prezirem! - Lagala je! A istina je bila samo u tom da je ona u onaj čas
                  neiskazano trpjela da on nije njezin vjerenik, već netko drugi za koga nije ništa
                  osjećala. Njezine gorke riječi kojima je odbila Alfreda, ne bijahu ino nego žuč
                  uvrijeđene njezine ljubavi.</p>
               <p>Dok su vjerenici u velikoj dvorani primali čestitke, pokazivao je u drugoj sobi
                  polag dvorane Artur ljubopitnim gostima, među kojima bijaše najviše gospođa,
                  krasne darove što ih je vjerenica od rodbine i tjesnije sprijateljenih porodica
                  primila. Bila je to čitava mala izložba skupocjenih nakita i dragocjenosti. Krasni
                  bijahu darovi koje joj poslaše rođaci Birkenthal, Irmay, pa grof Slavomir i Alica,
                  barunica Andrina i mnogi drugi dobri znanci i prijatelji. Ali sve je natkriljivao
                  vjerenikov dar ljepotom svojom i vrijednošću. Bijaše to prekrasan nakit od
                  briljanta: ogrlica, sapinjača, naušnice i igla za kosu. Pravi kneževski dar, komu
                  se gosti nisu mogli dosta nadiviti. Artur je sve te darove redom pokazivao.
                  Najedanput prihvati oveću kasetu od slonove kosti i pokaza je.</p>
               <p>- Što mislite, gospodo, što je unutri? Dvije tisuće carskih cekina. Dar od tasta,
                  starog gospodina! - I Artur otvori kasetu iz koje blisnuše do vrha naslagani
                  zlatni cekini, svijetli i novi kao da su jučer ispod kova izašli.</p>
               <p>- Moram priznati - govoraše dalje Artur - da tolike hrpe zlata nisam još vidio...
                  Takva bih tasta ja trebao!</p>
               <p>Ovaj dar izručio je »šumski kralj« svojoj snasi uime troška za svadbeno
                  putovanje.</p>
               <p>Ali svi ti darovi, a ni onaj sjajni dar njezina vjerenika, nisu bili kadri da
                  razvesele Melitu... Njezino srce bijaše taj dan pusto, za sve bešćutno.</p>
               <p>Za nekoliko časova poslije povratka iz crkvice započeo je doručak. U sredini
                  dugačkoga stola koji je sezao od jednoga kraja velike dvorane do drugog, sjedili
                  su vjerenici nijemo, ne govoreći jedno s drugim ni riječi. Do Melite sjedio je
                  stari Rudnić, a uz ovoga grof Armano; kraj vjerenika sjedila je grofica Ana, a do
                  nje grof Slavomir. Ostali gosti zauzeli su mjesta kako su im označena bila.</p>
               <p>Prije nego će zauzeti svoje mjesto stari Rudnić, po kršćanskom običaju, prekrsti
                  se, kao što je vičan bio činiti od malih nogu do sijede svoje starosti. »Otmjeni«
                  gosti, koji su to opazili, gotovo se uprepastiše, a neki su se čak i sažaljivo
                  nasmiješili. Da izgladi to nedolično držanje nekih svojih gosti, grof se Orfeo i
                  sam prekrsti, čega dakako nije u sličnim zgodama inače nikada činio, a onda
                  obuhvati objema rukama ramena Rudnićeva govoreći mu kao da ga tješi i sokoli:
                  »Dragi, dobri moj stari!« No starac je već opazio bio smješkanje neke gospode, i
                  to je bilo dosta da mu je ujedanput postalo neprijatno u tom društvu.</p>
               <p>Videći da je njegova snaha danas vrlo mučaljiva i da na njegova pitanja usiljeno i
                  preko srca odgovara, starac je uzeo motriti slike grofova Armano i plemića Vojnića
                  koje su resile prostranu dvoranu. Na jednoj strani bijahu preci grofa Armana,
                  skoro svi u talijanskoj nošnji, vitezovi koji su stajali u službi raznih
                  talijanskih vladara i odlikovali se na bojnim poljanama. Svi su bili vojnici jer
                  takva je bila tradicija u porodici da grofovi Armano, dok ih god ima, imadu na rtu
                  mača uzdržati svoj starodavni grb. Na suprotnoj stijeni visjele su slike predaka
                  grofice Ane, plemena Vojnića, ljudine junačkoga izgleda, u teškim oklopima ili u
                  skrletnim odorama držeći u ruci zlatne buzdovane ili balčake zlatom okovanih
                  sabalja.</p>
               <p>Kada je grof Orfeo primijetio da starac s interesom motri slike njegovih predaka
                  naprama kojima je sjedio, uze mu kazivati ukratko povijest svakoga pojedinoga.
                  Zadnja slika bijaše Artur kao husarski poručnik.</p>
               <p>- S ovim će, bojim se - reče posve ravnodušno grof Orfeo - izumrijeti naše staro
                  pleme... Dečko je lakouman i teško da će ikada saviti porodično gnijezdo. Ovi iza
                  nas - pokaza Orfeo na slike Vojnića - već su izumrli, a mi ćemo skoro za njima...
                  Sic transit gloria mundi!</p>
               <p>Staromu Rudniću vrlo su imponirale te porodične slike. Znati za svoje pretke od
                  tri, četiri stoljeća unatrag, predavati od koljena na koljeno povijest o njihovim
                  slavnim djelima i zaslugama, praviti si osobni ponos i cijenu starinom i slavom
                  svoga plemena i svojih predaka, mora da je nešto uzvišeno i sveto što se nikojim
                  blagom svijeta nabaviti ne može. Pa ipak kako potomci mnogih starodavnih porodica
                  do te svetinje ništa ne drže, nego, živeći bez cilja i svrhe, neki sramotno, neki
                  kukavno propadaju, dok napokon i samo plemensko stablo ne ugine. To je stari
                  plebejac u ovaj čas još teže pojmiti mogao nego prije kada je slučajno o tom
                  predmetu razmišljao gledajući kako naglo i bez pomoći propadaju i izumiru stare i
                  ugledne plemićke porodice.</p>
               <p>Došlo je vrijeme da mladenci krenu na put. Oproštaj bijaše kratak i hladan. Stara
                  je grofica blagoslovila svoju kćerku i ostala sjedeći na stolici nijema i mramorna
                  lica kao i dosele. Artur se je pridružio svadbenim putnicima koje je nakanio
                  pratiti do Trsta gdje je imao ugovoreni sastanak s markezicom s kojom će veselo
                  sprovesti ono nekoliko dana dopusta što ga je radi svadbe dobio.</p>
               <p>Grof Orfeo ispratio je djecu do kočije i srdačno se oprostio s njima pa se onda
                  žurno vratio u dvoranu. Groficu Anu odvela je međutim Andrina u njezinu sobu gdje
                  su njih dvije same ostale. Ostali gosti sjedili su još za stolom, jer doručak još
                  ne bijaše svršen, a vjenčanici morali su ga prekinuti da ne zakasne na vlak.</p>
               <p>Sada je u dvorani postalo mnogo življe. Gospodin župnik koji nije imao zgode
                  govoriti u crkvici prihvatio je čašu šampanjca i s velikim patosom nazdravio
                  mladencima zaželivši im sretan svadbeni put. Jedan dio gosti primio je bučno tu
                  zdravicu, dočim se je drugi dio, imenito prisutni velikaši i ugledniji plemići,
                  držao tako kao da ta zdravica jer posve suvišna, nije niti izrečena bila. Tako je
                  zahtijevao bolji društveni ton. To međutim nije smetalo župnika da izreče još
                  nekoliko zdravica po starom domorodnom običaju. Poslije svršena doručka dvorilo se
                  kavom u pobočnoj biljardskoj, dosta prostranoj sobi, koja je za danas dobila drugi
                  namještaj. Tu su se plemenita gospoda i gospođe sastavili u grupe i počeli među
                  sobom zabavljati. Govorilo se o karucama i konjima, o lovu i utrkama na konjima i
                  biciklu, o bračnim kombinacijama, očekivanim baštinama, o toaletama i budućoj
                  zimskoj sezoni, uopće o stvarima o kojima su kadri govoriti ljudi koji ne žive
                  duševnim životom, već žive iz dana u dan trošeći ostanke svoga naslijeđenoga
                  imetka. Razgovor bijaše bučan, skoro zaglušan. Sve je u isti mah govorilo, vikalo,
                  smijalo se, ne mareći da li jedan drugoga sluša i razumije. Tu se je kitilo,
                  pretjerivalo i nadimalo što je tko više mogao, a ipak većina od te prisutne
                  gospode bila je već na rubu propasti. To ih ipak nije smetalo da budu samosvjesni
                  i ponosni i da se prikazuju u svojoj lažnoj, umišljenoj veličini.</p>
               <p>Staromu Rudniću, za koga nitko već nije pitao niti za nj mario, postade nesnosno u
                  tom društvu ljudi koji bijahu za nj nova, dosele nepoznata bića. Došlo mu je da
                  mora bježati otuda, čim prije, tim bolje.</p>
               <p>- Ajdemo, sinko! - reče pristupiv mlađemu si sinu koji se je sa župnikom postrance
                  razgovarao. - Ja ću se zadušiti u toj atmosferi... Bježimo!</p>
               <p>- Ti već odlaziš, dobri moj stari! - začudi se grof čuvši da Rudnić odilazi. -
                  Bilo je zaključeno da danas ostanemo zajedno, a istom sutra da se vratiš kući.</p>
               <p>- Ne, ja idem odmah - odvrati Rudnić. - Gdje je grofica?</p>
               <p>Orfeo odvede oca i sina u grofičinu sobu gdje je grofica u društvu svoje
                  prijateljice Andrine sjedila u naslonjaču, naslonjena u pozadinu, jer se je
                  osjećala vrlo slabom.</p>
               <p>- Došao sam da se oprostim s vama, grofice! - reče starac i pruži grofici svoju
                  omašnu ruku koju ona međutim ne prihvati držeći se kao da toga nije ni
                  vidjela.</p>
               <p>- Ah, vi već idete! - reče ona tiho i ispravi se malko u naslonjaču. - Svi nas
                  ostavljaju... Što mislite, dragi prijatelju - produlji ona tihim glasom - hoće li
                  naša djeca biti sretna?</p>
               <p>- Ja jamčim za moga sina da će biti valjan muž - reče Rudnić sigurno i
                  ozbiljno.</p>
               <p>- A Meli... ah, to je anđeo! - pohvali grofica svoju kćerku, da se je barunica
                  Andrina trgnula čuvši te grofičine riječi.</p>
               <p>- Tim bolje, onda će sigurno biti sretni - reče Rudnić naklonivši se grofici i
                  barunici i izađe sa sinom iz sobe.</p>
               <p>Sjednuvši u pripravne karuce, uzdahne duboko. Crna slutnja obavila mu dušu, a neki
                  nutarnji glas govorio mu da će taj brak biti izvorom nesreće njegovu sinu.</p>
               <p>Zlovoljan i rastužen ostavi on Delidvor.</p>
            </div>

            <div type="group">
               <head>DRUGI DIO</head>
               <div type="chapter">
                  <head>I.</head>
                  <p>Bilo je početkom travnja 189* godine. Narav se je toga proljeća rano razbudila.
                     Vegetacija bijaše bujna i nagla. Sve je ranije došlo nego obično. Zrak je bio
                     topao kao mjeseca svibnja, gusta trava, izmiješana s poljskim cvijećem, rasla
                     je posvuda obilato i bujno, a drveće u šumi, voćaru i vrtovima već se je
                     okitilo zelenim lišćem, a voćke, koje su rodile ranim voćem, stajale su već u
                     cvijetu kao goleme kite bijela i crvena cvijeća. Poljski radovi bijahu također
                     prije reda svršeni jer je svijet mogao ranije započeti s radom, pa je sada
                     čekao kakvu će Bog dati ljetinu.</p>
                  <p>Bilo je uoči jedne nedjelje. U selu Orlovcu, u čijem je hataru imao Branimir
                     Rudnić svoj veliki, lijepo uređeni posjed i svoj velikaški dvor, bijaše
                     neobičan život. Sve kuće bijahu nakićene trobojnicama, a na zabatima visjeli su
                     vijenci od poljskoga cvijeća. Uz cestu kako se dolazi u selo pa sve do
                     zakretaja u vlastelinski perivoj koji se je sterao oko cijeloga dvora, bijahu
                     nagusto usađeni s jedne i s druge strane visoki stupovi od omorike na kojima su
                     visjeli festoni i male trobojne zastavice. Sami stupovi bijahu odozdo do vrha
                     obaviti zelenim girlandama sastavljenim od jelovih i smrekovih grančica. U selu
                     nije nitko radio, nego je svijet počivao i obučen u čiste haljine sjedio pred
                     kućama na klupama kao da je kakav blagdan. Između pučke škole, gdje su se već
                     kupila školska djeca u svečanom odijelu, i općinskoga ureda bijaše podignut
                     vrlo lijep slavoluk koji bi i u većem kojem gradu stajati bio mogao. No još
                     ljepši i puno veći slavoluk izveden je na ulazu u sam vlastelinski perivoj po
                     nacrtu što ga je čuveni jedan stručnjak u Zagrebu izradio. Na slavoluku koji
                     bijaše također obavit debelim verigama od zelenila, bijahu namještene bezbrojne
                     narodne zastave veće i manje, a u sredini na napetu platnu što je u obliku
                     vrpce pričvršćeno bilo u sredini slavoluka stajalo je napisano velikim crvenim
                     slovima:</p>
                  <p>- Dobro nam došli dvora gospodari!</p>
                  <p>Da se znade! U predvečerje imao je stići u Orlovac na svoj posjed vlasnik
                     njegov Branimir Rudnić, i to ne sâm nego prvi put sa visokorodnom svojom mladom
                     suprugom kojom se je prije više mjeseci oženio. Orlovčani, bivši nekada
                     podanici orlovačke gospoštije, zavisili su još i sada u koječem i od sadanjega
                     njezina vlasnika. Ne samo općina, župa i škola, nego i toliki pojedinci žitelji
                     često su tražili i našli pomoć u orlovačkoga veleposjednika. Zato se je sada
                     spremio puk, što sâm svoje volje, što opet po nagovoru, da što svečanije dočeka
                     orlovačke gospodare. Da im je bar prvi utisak, kada u selo dođu, prijatan,
                     osobito mladoj gospođi koja danas prvi put dolazi među njih. Znao je puk da je
                     mlada gospođa grofovskoga roda, pa se je tim lakše dao uputiti u ovaj svečani
                     doček koji kod dolaska gospođe tako visoka roda ni po njegovu sudu nije smio
                     izostati.</p>
                  <p>Gospodarski upravitelj u Orlovcu i načelnik općine imali su više dana trke i
                     posla dok su sve pripravili za doček mladih supruga. Upravitelj davao je sav
                     potrebiti novac iz vlastelinske blagajne, dakako sa znanjem svoga gospodara
                     koji mu je i nacrte za slavoluke poslao i potanko sve priopćio kako da bude
                     iskićeno samo mjesto, dakako ako općina i puk na to pristanu. U svom listu na
                     upravitelja nije zaboravio istaći gospodar orlovački da on za svoju osobu ne
                     treba nikakva dočeka jer da je već njihov stari znanac, ali radi grofice da
                     želi ovu bezazlenu ovaciju koja da može za općinu Orlovac i njezine stanovnike
                     samo dobrim uroditi. Ove potonje je riječi podvukao, i to bijaše dovoljan mig
                     upravitelju da na ovu okolnost upozori općinsko poglavarstvo i zastupstvo.</p>
                  <p>Načelnik i bilježnik općinski živo se latiše posla da samo čim ljepše ugode
                     orlovačkomu vlastelinu. Poznavali su oni njegovu moć u općini u kojoj je bila
                     njegova riječ mjerodavna i odlučna; a znali su i njegovu darežljivu ruku kada
                     je trebalo da se općini u nevolji pomogne. I doista Rudnić je za orlovačku
                     općinu mnogo učinio u kratko vrijeme što je kao vlastelin orlovački ondje
                     boravio. On je općini darovao znatnu svotu za proširenje pučke škole koje se
                     nije moglo odgoditi, sagradio zidani most na općinskoj cesti preko potoka
                     Orlovice koji je toli nuždan bio žiteljstvu, pozajmljivao je općini bez kamata
                     oveće svote kada se je u neprilici našla, riječju, u njega je općina uvijek
                     upirala oči kada nigdje drugdje nije bilo pomoći.</p>
                  <p>I uboga školska djeca poznavala su njegovo milostivo srce. Sva djeca
                     siromašnijih roditelja koju bi mu naznačili župnik i učitelj, dobivala su od
                     njega potrebite školske knjige i druge potrepštine, a u zimsko doba novo, toplo
                     odijelo. Ovrhovoditelj bio je suvišan u orlovačkoj općini. Ako je koji općinar
                     zaostao u porezu, imao je njegov upravitelj uputu da namiri dužni porez, ili
                     namet, a seljak, koga bi se tim načinom izbavilo od nesreće, često i propasti,
                     mogao je svomu novomu vjerovniku namiriti dug nadnicom u poljskom gospodarstvu
                     Rudnićevu, radom u njegovim šumama ili kirijom vozeći dužice i ino izrađeno
                     drvo do prve željezničke postaje.</p>
                  <p>Tako je velik dio pučanstva općine Orlovac bio u vlasti Rudnićevoj i zavisan od
                     njega. No on te vlasti nije nikada zlorabio, već činio dobro dobra radi. To je
                     puk i uviđao, pa ga je zato i cijenio i iskreno mu odan bio. Čuvao se je da se
                     zamjeri ma ičim svomu dobrotvoru. Zato nije sve vrijeme što je gospoštija
                     Orlovac prešla u vlasništvo Rudnićevo bilo nikakvih razmirica među njim i
                     pučanstvom, nije bilo tužbe ni pred sudom ni pred upravnom oblasti, nego je
                     vladao najljepši odnošaj među jednom i drugom strankom. Gospodarski činovnici u
                     Orlovcu imali su strog nalog od svoga gospodara da imadu s pukom lijepo i
                     čovječno postupati i u zgodi priteći mu u pomoć ne samo savjetom već i djelom.
                     Makar se je ova blagohotnost Rudnićeva po nekim i zlorabila, on ipak nije htio
                     da promijeni svoj način postupanja s tim pukom.</p>
                  <p>Orlovčani su zato s iskrenom radošću izgledali dolazak svoga dobroga »spahije«
                     koga već dugo vrijeme nisu vidjeli. Željeli su poznati i njegovu mladu gospu o
                     kojoj su spahinski ljudi unaprijed razglasili da je vrlo lijepa i vrlo visoka
                     roda. Čim se je više približavala večer, tim je više rasla nestrpljivost u
                     puku. Kazalo im se da će prangije sa brda poviše vlasteoskoga dvora otkuda se
                     je sva okolica na daleko i široko pregledati mogla, navijestiti dolazak
                     gospoštije. Sve je stoga napeto čekalo kada će zagrmjeti prva prangija.</p>
                  <p>Sunce je već zapadati počelo za planine, i sada je sve mislilo da nije daleko
                     čas kada će željno očekivani doći. Pred školom se sabralo oko stotinu djece,
                     muške i ženske, koja su držala u rukama kitice poljskoga cvijeća da ih bacaju u
                     kočiju kada bude između njih prolazila. Učiteljeva kći, mala crnomanjasta
                     djevojčica od deset godina, živih očiju i slobodna držanja, imala je predati
                     gospođi grofici prekrasnu kitu cvijeća što ga je gospodarski upravitelj dao
                     nabrati u vlastelinskom umjetnom cvjetnjaku. Svoju pozdravnu pjesmicu znala je
                     savršeno naizust, a da joj ne bi ipak što ispalo iz glave, morala je više puta
                     ocu recitovati stihove što ih je sastavio gospodarski upravitelj koji je u
                     dokolici i loše pjesmice gradio.</p>
                  <p>Preko puta bila je općinska kuća gdje je čekalo poglavarstvo i zastupstvo
                     općine s načelnikom na čelu. Sve je bilo u svečanom ruhu: činovnici u crnom
                     odijelu i bijelim rukavicama, a odbornici, sve sami seljaci, u novim, odugim
                     gunjcima, iscifranim rojtama, i čistim rubinama. Načelnik, umirovljeni
                     oružnički stražmeštar koji bijaše inače rodom iz Orlovca i imao tu svoj posjed,
                     bio je veoma uzrujan, a ta njegova uzrujanost bivala je sve veća čim je dulje
                     čekao. Ovakve treme nije imao nikada u životu, pače ni onda kada je za vrijeme
                     svoje oružničke službe morao s glavom u torbi ići u potjeru za opasnim
                     razbojnicima i zlikovcima.</p>
                  <p>- Do bijesa! - reče zlovoljno ugojenomu bilježniku, svojoj desnoj ruci, a
                     faktično glavi općinskoga poglavarstva - već bi mogli biti ovdje. Ako to još
                     dulje potraje, ja ću još zaboraviti svoj pozdravni govor.</p>
                  <p>- A vi uniđite u kancelariju pa ga čitajte! - svjetovao mu bilježnik, i
                     načelnik zbilja posluša, pa uniđe u općinsku kuću da ondje u posljednji još čas
                     buba kratki, ali zanosni govor što mu ga je za tu svečanu zgodu sastavio domaći
                     župnik. No jedva što je zamaknuo u trijem, zagrmi s brda iznad vlastelinskoga
                     dvora prva prangija da se je razlijegalo od planine do planine preko ravnog
                     orlovačkog polja. Sve se trgnulo. Nastao žamor, trka, komešanje. Svaki hoće da
                     bude na svom mjestu kako je zakazano bilo. Načelnik izletio iz općinske kuće
                     blijed i uzbuđen do skrajnosti.</p>
                  <p>- Jesu li još daleko? - pitao bilježnika, a dok je izustio tih nekoliko riječi,
                     drhtala mu je donja usnica kao da ga groznica trese.</p>
                  <p>- Valjda su blizu kada pucaju! - odvrati bezbrižno bilježnik koji je, opazivši
                     uzbuđenost načelnikovu, hvalio u sebi Boga da ovaj dan nije načelnikom i da ne
                     mora nikoga govorom pozdraviti.</p>
                  <p>- Čujete, prijatelju - povjeri se načelnik bilježniku - neka me đavo nosi ako
                     me nije strah toga pozdrava. Ja ću zapeti...</p>
                  <p>- Pa što zato? - reče bilježnik slegnuv ramenima. - Zapnete li, govor je
                     gotov... Ovakva gospoda ionako ne vole dugih govora.</p>
                  <p>Te riječi nisu mogle umiriti načelnika, i on je stao poluglasno recitovati svoj
                     govor pogledavajući pri tom u šešir gdje je zgodno utaknuo karticu na kojoj je
                     bio sav kratki govor napisan lijepim, krupnijim pismom da se je lijepo dalo i s
                     podaljega čitati. On će, tako je bio odlučio, zavirivati u svoj šešir ako bi mu
                     se desila nesreća da koji put zapne. Načelnik je mrmljao i šaptao ubijajući si
                     u glavu pozdravnu oraciju, a prangije su neprestano grmjele s brda te uvećavale
                     njegovu smetenost.</p>
                  <p>- Evo ih! - viknu jedan odbornik pokazujući rukom prema pravcu otkud je jurilo
                     nekoliko gospodskih karuca.</p>
                  <p>- Dolaze! - viknu i bilježnik i gurnu laktom u rebra načelnika koji je posve
                     izgubio glavu. Školska su djeca već prije uhvatila mjesto na cesti i napravila
                     prilično dug špalir. Sada i općinsko zastupstvo s poglavarstvom na čelu izađe
                     na cestu i poreda se tik slavoluka gdje je načelnik imao da pozdravi
                     dolaznike.</p>
                  <p>Kočije su već unišle u selo, a u prvoj četveroprežnoj vozi se vlasnik Orlovca
                     sa mladom svojom suprugom. Seljaci što su sjedeći čekali na klupama dižu se i
                     skidaju šešire s glava i ne sjedaju na svoja mjesta dok nije ispred njih minula
                     cijela povorka kočija. Za Rudnićem vozio se u kočiji grof Slavomir s Alicom,
                     koji će nekoliko dana u Orlovcu sprovesti; u trećoj pak veliki župan županije,
                     osobni prijatelj Rudnićev, još prilično mlad čovjek, simpatične vanjštine, s
                     crnom carskom bradom. Uza nj je sjedio mlad čovjek od kojih dvadeset osam
                     godina, jakih crta lica i čvrstoga tjelesnoga stroja. To bijaše muž nećakinje
                     županove, vlastelin iz okolice zagrebačke. Napokon u četvrtoj, zadnjoj kočiji
                     bio je susjed Rudnićev Grabarić, vlastelin dobra Stražinci. S njim se je vozio
                     domaći župnik koji je bio pošao u susret svomu kolatoru, da mu se još na
                     željezničkoj stanici, gdje je izaći morao, pokloni.</p>
                  <p>Od štropota karuca nisu se ni čuli slabi i nejaki usklici školske djece kojima
                     su pozdravili orlovačke gospodare. Njihova kočija bijaše učas sva puna
                     poljskoga cvijeća, a mala učiteljeva kćerka predala je grofici vrlo graciozno
                     onu krasnu kitu cvijeća uz pjesmicu koju je posve slobodno i sigurnim glasom
                     izdeklamovala.</p>
                  <p>No tim gore prošao je ubogi načelnik na koga je sada red došao. On pristade tik
                     uz karuce i poče visokim glasom na kom se je odmah opazilo da je divlji i
                     neuvježban, svoj teško naučeni govor. Prve mu riječi:</p>
                  <p>- Visokoblagorodni gospodine i najmilostivija grofice! - izbacio je brzo i
                     glasno kao iz kubure. Uto, ne zna se zašto i kako, zabaci glavom nadesno i
                     opazi u trećoj kočiji »njegovu presvjetlost« velikoga župana koji je međutim
                     bio ustao u kočiji da bolje vidi kako će njegovi organi pozdraviti
                     najuglednijega člana i dobrotvora općine i njegovu suprugu. Čim je načelnik
                     spetio dobro poznato mu lice pred kojim se je gubio od strahopočitanja, bijaše
                     mu kao da mu je tko pamet otpuhnuo. Smeo se tako, da nije znao stoji li na
                     zemlji ili lebdi u zraku. Još je toliko sabrao snage da je mogao prekidice
                     izmucati:</p>
                  <p>- Poglavarstvo i zastupstvo općine Orlovac stupa pred vašu... - a dalje ni
                     makac. Stao kao ukopan i činilo mu se da izlazi iz rođene kože... Pogledao u
                     šešir, ali gle nesreće!... Karticu je u žurbi okrenuo na naopaku stranu gdje
                     nije bilo ništa napisano. Nastao užasan trenutak... Visokoblagorodni gospodin
                     smiješio se dobrostivo, a Melita sakrila svoje lice za kitu cvijeća koju je
                     netom primila. Seoski odbornici zinuli i glupo blejili u karuce u kojima je
                     sjedio vlastelinski par. Njegova presvjetlost izusti poluglasno riječ:</p>
                  <p>- Marše! - i spusti se na svoje sjedalo u kočiji. U toj teškoj neprilici
                     dosjeti se bilježnik, stari prevejanac, nečemu što je učinilo kraj nesnosnoj
                     situaciji. Svojim gromornim glasom uze vikati:</p>
                  <p>- Živjeli, živjeli! - a uza nj pristaše i seoski odbornici kojima je oštrim
                     pogledom i kimanjem glave davao znak da također viču.</p>
                  <p>- Živjeli, živjeli! - čulo se sada jače i jače, pa se u tu viku umiješaše i
                     sitni glasići školske djece koja su nablizu stajala.</p>
                  <p>Rudnić izađe iz karuca, stisne ruku načelniku i zahvali se poglavarstvu i
                     zastupstvu na tom lijepom, nenadanom dočeku, obećavši da će i ubuduće raditi za
                     korist i dobrobit orlovačke općine.</p>
                  <p>Kada je svršio, vratila se duša u načelnika koji je sada prvi počeo iz svega
                     glasa grmjeti:</p>
                  <p>- Živjeli, živjeli! - a za njim svi drugi. Četveroprežne karuce Rudnićeve
                     pojure dalje prema vlastelinskom dvoru, a za njima i ostale. Kad je ispred
                     sabranoga zastupstva i poglavarstva orlovačkoga prolazila kočija njegove
                     presvjetlosti, gospodin se je načelnik poklonio tako duboko i smjerno, da nije
                     ni vidjeti mogao strogo lice glavara županije, ali je zato na svoj veliki užas
                     čuo njegove oštre i glasne riječi:</p>
                  <p>- No, danas ste se lijepo držali!</p>
                  <p>Za nekoliko časaka zakrenuše gospodske karuce na lijepo uređeni, široki put
                     koji je vodio u vlastelinski dvor. Prekrasni slavoluk na ulazu u perivoj
                     imponirao je i samoj Meliti i pobudio u njoj ugodni osjećaj zadovoljstva.</p>
                  <p>- To je doista lijepo i ukusno! - reče motreći slavoluk.</p>
                  <p>- Sviđa li ti se? - upita je ljupko Rudnić koji je bio sav blažen da je time
                     postigao svoju svrhu.</p>
                  <p>- Uistinu lijepo! - ponovi Melita i zatim stade s dopadnošću motriti veliki i
                     graditeljskim ukusom sagrađeni dvor koji je stajao na ovećoj visoravni pa se je
                     sa svih strana dobro vidjeti mogao. Vanjština dvora koji bijaše sagrađen sa dva
                     krila i širokim pročeljem, bijaše upravo impozantna. U sredini pročelja dizala
                     se velika kupola, a na desnom i lijevom uglu bijahu sagrađeni četverouglasti
                     prostrani tornjići s altanama. Velika altana bijaše sagrađena na ogromnim
                     stupovima u sredini pročelja, a ispod nje bijaše terasa od koje se je dolazilo
                     u prizemlje dvora. Vanjsko lice dvora bijaše uredno nad svaki prigovor, a i
                     svagdje drugdje, na puteljcima, drveću i grmlju perivoja, kamo je god Melita
                     pogledala, vladao je najveći red i ukus. Nehotice je pomislila na svoj očinski
                     dom koji već svojom vanjštinom nije činio povoljna utiska.</p>
                  <p>Pod vežom ispod altane dočekao je gospodarski upravitelj sa svojim pristavom i
                     šumarom svoje gospodare, smjerno poljubio ruku grofici i predstavio svoje
                     drugove po zvanju. Melita kimnu dosta prijazno glavom i uniđe odmah u
                     velelijepi vestibul gdje su već zapaljena bila dva velika u mramorne stupove
                     usađena svjetionika. Dvoje stube s desno i lijeve strane pokrite debelim,
                     skupocjenim sagovima, vodile su iz prizemlja u prvi sprat gdje su izilazile u
                     prostrani, poput arkada sagrađeni hodnik u kom su bile namještene u izdupcima
                     rijetke ljepote egzotične biline i cvijeće.</p>
                  <p>- Gospoštijski, začudo gospoštijski! - reče Melita okrenuv se k svomu mužu koji
                     je pozorno motrio kako će se njegove supruge dojmiti nutarnji sjajni uređaj
                     njegova dvora.</p>
                  <p>Sav blažen s te pohvale, odvede Branimir Melitu u njezine odaje, dok je okretni
                     upravitelj u tinji čas razmjestio ugledne goste u sobe za njih priređene. U
                     salonu domaćice imali su se opet svi naći. Branimir odvede svoju suprugu u
                     njezine sobe. Najprije pokaza joj kupaonu. Tu su bile stijene obložene dva
                     metra visoko bijelim mramorom, a od mramora bijaše i žbanja za kupanje. Stijene
                     bijahu urešene divnim freskama: proljećem od Denillyja i kupajućim se mladim
                     djevojkama od Aubleta. Nasuprot žbanji bijaše namještena modra brokat-otomana,
                     a mramorni pod pokrit teškim istočnim sagovima. Visoko zrcalo u okviru od
                     meissenskoga porculana stajalo je iza stolića na kom su poredane bile razne
                     veličine bočice s vodama, parfemom i mastima. Zatim stupiše u spavaonicu u
                     empire-stilu, iz koje se je otvarao prijatan vidik na lijepu jednu partiju
                     perivoja s grupama od visokih jela i prostranim travnikom na brežuljastom tlu.
                     Sámo nutarnje uređenje sobe bijaše izborito i skupocjeno.</p>
                  <p>Sav namještaj bijaše od mahagonijeva drva, okorisan i obložen finim bronzom, a
                     preobučen teškom prugastom svilom graškove boje. Krevet je stajao usred sobe na
                     estradi, a nad njim dizao se baldahin koji se je ispod stropa stavljao poput
                     velike krune s koje su padale oko uzglavlja zavjese od zelene svile izvezene
                     zlatnim orlovima. Isto takve zavjese bile su namještene na prozorima praveći
                     polutamu u sobi. Stijene bijahu prekrivene zelenim svilenim tapetama, a na
                     uzdužnim stijenama sobe visjele su dvije krasne kopije slika. Jedna bijaše
                     Danaja sa zlatnom kišom od Pavla Veronesea, a na suprotnoj stijeni Amor i
                     Psyche od Bouguereaua. Nasuprot od prozora bijaše komin od crna mramora na kom
                     je stajala velika srebrna ura sa dva girandola, a okolo ovih više crnih
                     wedgwood-vaza urešenih bijelim kipcima iz mitologije.</p>
                  <p>Iz spavaonice dolazilo se u grofičin boudoir, rokoko-sobu s venecijanskim
                     rezbanim posobljem tapetiranu goblenima, koje su krasile pastirske slike
                     izvedene po Lancretu i Boucheru. Na ukusnom pisaćem stolu bilo je uz elegantne
                     pisaće sprave raznih fotografija i malih statueta od bronza, a pred samim
                     stolom bijaše prostrto bijelo kao snijeg krzno sjevernoga medvjeda. Stijene ove
                     sobe bijahu obložene tapetama od crvene svile, a lijevo od pisaćega stola
                     visjela je na stijeni uljena slika Poésie od Guranda. Bio je tu i ormarić sa
                     priručnom knjižnicom. Iz boudoira moglo se je kroz dvokrilna vrata doći u
                     zimski, velikom pomnjom i ukusom uređeni vrt, pun izabranog tropskog cvijeća i
                     bilja, među njim i mnogo orhideja koje su u cvatu opajale svojim bajnim
                     mirisom.</p>
                  <p>Do boudoira bio je salon komu je bio strop u kupolu sveden. S njega je visio
                     ogroman svjetionik od venecijanskoga stakla koje se je uz svjetlo iskrilo poput
                     opala. Taj svjetionik ostavio je bivši grofovski vlasnik svomu nasljedniku za
                     uspomenu, staro venecijansko djelo. Melita je uskliknula od radosti opazivši na
                     suprotnoj stijeni ogromnu porodičnu sliku iz Delidvora. Domaći umjetnik
                     prikazao je tu prizor iz života grofovske porodice, koji se je desio u dvorskom
                     perivoju. U sredini velikoga tableaua stajao je Artur u svojoj husarskoj
                     uniformi i sa svojim bezbrižnim licem pričao kakvu pustolovinu iz svoga
                     časničkoga života. Majka, grofica, gledala je u svoga ljubimca s napetom
                     pozornošću i nekim zadovoljstvom, dočim je iza leđa Arturovih sjedio otac u
                     naslonjaču od trstike, s prilično namrgođenim licem. Nešto postrance stajala je
                     Melita u bijeloj, lakoj poput daška opravi igrajući se hvojicama od cvatućega
                     slaka ljubičaste boje koji se je ovijao oko mramornoga stupa sa Zeusovom
                     glavom. Smiješila se kao da hoće kazati bratu:</p>
                  <p>- Što se može ino očekivati od tebe? - Obično raspoloženje u grofovskoj
                     porodici našlo je istinit izraz u toj slici.</p>
                  <p>Pokazavši sve to Meliti, reče joj Branimir:</p>
                  <p>- Ja ću biti sretan ako ti bude ovdje ugodan boravak.</p>
                  <p>- Hvala ti na tolikoj pažnji - odvrati mu Melita. - Sve je tako lijepo da
                     natkriljuje moje očekivanje.</p>
                  <p>Jedan sat kasnije sastalo se cijelo društvo u salonu domaćice. Alica imala je
                     na sebi opravu od crême-svile, protkanu modracem, radi čega ju je grof Slavomir
                     predstavio društvu kao Schönererijanku, a Melita imala je opet svilnu
                     ivoir-opravu, desiniranu en plein lastavicama, nešto od secesije. Obje su mlade
                     gospođe bile predražesne u promijenjenim svojim toaletama.</p>
                  <p>Vani bješe se već uhvatio mrak i ujedanput zasja se cijeli perivoj i dvor od
                     hiljadâ električnih luči, koje su bajnim svjetlom obavile svu okolicu
                     orlovačkoga dvora. Gosti pođoše na veliku altanu da se nagledaju krasnoga
                     prizora koji je trajao cijelu jednu uru. I svijet iz sela bio je pušten u
                     perivoj, te je gledao to čudo od svjetla, od koga mu se činilo da se sve što
                     oko sebe vidi kupa u jasnoj mjesečini. Ubezeknuti gledali su seljaci jedan
                     drugomu blijedo-svijetla lica, kao da su iz grobova ustali. Stariji ljudi
                     kimali glavama i govorili:</p>
                  <p>- Eto, što sve novac može! - Čuli su naime od spahinskoga lugara da spahiju ta
                     »komedija« stoji više hiljada forinti, da se može oko jedan sat
                     naslađivati.</p>
                  <p>Luči su nakon jedne ure u perivoju ugasnule, osim na glavnom putu koji je od
                     javne ceste vodio kroz perivoj do dvora. I dvor je ostao rasvijetljen i imao je
                     tako ostati dok se ne bude išlo na počinak.</p>
                  <p>Čim su ugasle na perivoju munjevne luči i zamračilo oko dvora, došlo je novo
                     iznenađenje. Sjajna, visoka leteća praskavica sunu u zrak i kada je bila
                     najviša, stade praskati, a otuda se ujedanput stvoriše ljubičaste boje slova B.
                     M., inicijali imena orlovačkih gospodara Branimira i Melite. Gospodarski
                     upravitelj bijaše priredio i vatromet na uveličanje svečanosti. Bio je doduše
                     diletant u pirotehnici, ali je razumio taj posao bolje nego mnogi pirotehnik od
                     zanata.</p>
                  <p>Priprosti seljaci divili su se tim vatrometima još više negoli onoj rasvjeti.
                     Kada su gledali ta sunca, kapajuće iz visine zvijezde svake boje, koture i
                     vodomete od praskajućih iskara, uzdisali bi glasno od čuda i krstili se čak.
                     Produkcija tekla je brzo i za pol ure bio je vatromet gotov. Gosposko društvo
                     sjelo je nato za večeru u velikoj, sjajno rasvijetljenoj dvorani, dočim je
                     seljački svijet dvoren bio vinom i pivom, pa bijelim gospodskim kruhom što ga
                     obično »kolačem« zovu.</p>
                  <p>Malo gospodsko društvo bijaše vrlo animirano, a nije ni čudo. Bijahu, izim
                     župnika, svi mlađe dobe ljudi i osobni znanci. I Melita koja je putem bila
                     mučaljiva i ozbiljna, postala je ujedanput vrlo dobre volje, pa je s velikim
                     županom koji je do nje sjedio zbijala obijesnu, ali oštroumnu šalu, što inače
                     nije bio njezin običaj.</p>
                  <p>Ali i dolje rasla je sve jače dobra volja među seljacima. Vino i pivo učinilo
                     je svoje. Svijet se je sve više razigravao, momci i djevojke sastavljali se u
                     hrpe, počeli zbijati šale, hvatati se oko pasa i zaigravati. Momci su već
                     naherili šešire, a seke i mlađe snaše pridigle pregače kao da će se, na, odmah
                     u kolo uhvatiti: Samo da je gajdaš tu! Ne prošlo ni pet-šest časaka, i eto
                     gajdaša medu njima. Doveo ga sam upravitelj medu njih i stao im govoriti:</p>
                  <p>- Gospodin spahija želi da kolo zaigrate... Dederte dakle! Ah samo lijepo i
                     pametno. Zatim dodade tiše:</p>
                  <p>- Da ne pjevate kojekake nepristojne pjesme. Čuste li?</p>
                  <p>- Ne bojte se, gospodine! - reče đeđerno jedan već nakresani momak. - Znamo mi
                     da tu nije mehana. - Za čas sastavilo se kolo, gajde zabrujale i eto plesa.
                     Igrali su najprije poskočno momačko kolo, a onda živahnog mađarca, ples udvoje,
                     a napokon ritmički povraćanac uz pratnju monotone pjesme. Gospoda bila su na
                     jedan čas izašla na altanu da gledaju narodni ples, pa su se opet brzo vratila
                     u dvoranu. Zrak je bio oštar, a čini se da visokorodnu gospodu nije prizor
                     dolje osobito zanimao.</p>
                  <p>- Kako vam se sviđa, grofice - pitao je veliki župan Melitu - taj narodni
                     ples?</p>
                  <p>- Meni ne - odgovori Melita. - Monoton je ples, a monotono i pjevanje kojim ga
                     prate. Slušajte samo! Uvijek jedno te isto...</p>
                  <p>- Kao svaki ples više-manje - primijeti grof Slavomir. - Ima i vrsti kola koje
                     su figuralne.</p>
                  <p>- Te su bez dvojbe oplemenjene, i onda to nije više čisto narodni ples - reče
                     Melita.</p>
                  <p>I Branimir uze u obranu naše kolo. Naveo je da su se u davno vrijeme i sami
                     kraljevi i velmože hrvatski hvatali u kolo; naveo je da je i ilirski prvak grof
                     Janko Drašković, kada je car Franjo I. došao u Zagreb, igrao pred biskupskim
                     dvorom kolo, sastavljeno od najuglednijih plemića i plemkinja hrvatskih.</p>
                  <p>- Kolo je - završi on - naš narodni ples i mi ga moramo gojiti pa makar ga
                     umjetno i oplemenili.</p>
                  <p>Melitu, međutim, nije ta rasprava o protivnom uvjeriti mogla. Njoj se je činilo
                     to kolo prostim i nelijepim možda samo zato jer ga izvode prosti seljaci koji
                     po njezinim nazorima nisu bili potpuni ljudi. Ona se je susprezala da pokaže
                     svoju odvratnost naprama nesimpatičnom joj pučkom plesu, ali nije mogla.
                     Rasprava o tom predmetu samo ju je još razdražila.</p>
                  <p>- Molim te - reče ona nedugo zatim svomu mužu - zapovjedi da se taj svijet
                     raziđe... Ja već ne mogu dulje slušati.</p>
                  <p>- To bi ih moglo uvrijediti - primijeti veliki župan koji nije držao umjesnim
                     da se puku koji je tako svečano dočekao svoje veleposjednike, bez potrebe što
                     nažao učini.</p>
                  <p>- Ne, ne - ostade Melita pri svom - neka samo idu. - Branimiru bijaše ta stvar
                     vrlo neugodna, ali kada je vidio kako je strog izraz poprimilo lice njegove
                     žene, znao je da se njezina volja ispuniti mora. Dade zovnuti gore upravitelja,
                     i kad je ovaj unišao na vrata dvorane, pođe mu u susret i povede ga na
                     stranu.</p>
                  <p>- Grofica je od puta umorna i želi što prije na počinak - uze govoriti
                     upravitelju. - Trebat će da se svijet odmah raziđe. Već su dobrano razigrani i
                     dolje je bučno više nego bi smjelo da bude... Kažite zato ljudima da idu lijepo
                     kući, a ako hoće dalje piti i zabavljati se, neka to čine u krčmi. Vi ćete
                     platiti račun.</p>
                  <p>- Bit ćete služeni, milostivi gospodine! - reče pokorno upravitelj.</p>
                  <p>- Ali obavite to samo lijepim načinom! - opomenu ga na odlasku Branimir - da ne
                     bude zamjere. - Pa onda, zahvalite im se u moje i grofičino ime.</p>
                  <p>Upravitelj iščeznu na vrata dvorane i začas se stvori dolje među pukom. On je
                     pametno izvršio Rudnićev nalog; ali taj puk nije lud, on je odmah uvidio da ga
                     lijepim načinom prije vremena otpravljaju kući. Prije vremena, dakako! Jer, ako
                     je gospođa grofica tako umorna od puta, zašto oni gore još sjede i grofica
                     valjda među njima.</p>
                  <p>- Eh, pa ajdemo kad nas tjeraju! - viknu jedan momak.</p>
                  <p>- Dosta smo se nađipali gospodi na komediju - prihvati drugi koji je do njega
                     stajao.</p>
                  <p>- Ajdemo, ajdemo u mehanu - čulo se opet s druge strane - tamo nam neće nitko
                     zapovijedati.</p>
                  <p>Siromah upravitelj bio je u sto neprilika i mirio ljude ponavljajući im svaki
                     čas da im se gospodin spahija i presvijetla gospođa spahinica najljepše
                     zahvaljuju.</p>
                  <p>- Džaba im hvala kad nas tjeraju - smijali se drzovito pripiti već momci.</p>
                  <p>Prigovarajući i psujući, razilazio se puk iz orlovačkoga dvora. Vragoljaste
                     cure stisnule glavu skupa i začas smisliše rugalicu koju su, idući perivojskim
                     putem, iz svega glasa pjevale:</p>
                  <p>Naše kolo igralo, Al je prestat moralo:</p>
                  <p>Spahinica spavat želi,</p>
                  <p>Fukara nek seli!... Šalaj!</p>
               </div>
               <div type="chapter">
                  <head>II.</head>
                  <p>Za sutranji dan bijaše još za večere sastavljen program. Ujutro ne baš rano
                     izvezli se Branimirovi gosti u njegovu goru do ogromne pilane gdje su se
                     izrađivale dužice, grede za željeznicu i druga hrastova roba. Tu u blizini bilo
                     je i novouređeno ribište za pastrve što ga je Branimir po nagovoru grofa
                     Slavomira prije godinu dana urediti dao. Taj posao rukovodio je vješt ribogojac
                     iz Donje Austrije, koga je Branimir samo za taj sport namjestio.</p>
                  <p>Pilana bijaše cijeli sat daleko u gori, obrasloj hrastovom šumom. Do pilane
                     vodio je novosagrađeni i dosta široki put držan u dobrom redu, premda je bio
                     silan izvoz drva iz gore.</p>
                  <p>Uz cestu orio se gorski potok preko kamenja i brvi. Taj potok tjerao je kolesa
                     velike pilane bez prestanka. Bilo je u njem vazda obilato vode koja se je u
                     njegovo korito izlijevala iz bezbrojnih vrela onoga brdovitoga predjela i
                     manjih gorskih potočića. Vožnja u tom divljem gorskom predjelu, s čistim,
                     ozonskim zrakom, okrijepila je živce otmjenoga društva, koji su od jučerašnje
                     animirane zabave, osobito od izvrsnoga clicquota, ponešto opješali bili.</p>
                  <p>U lugarskoj kući, sagrađenoj u švicarskom stilu, bio je priređen kratak, ali
                     ukusan doručak, a poslije toga pođoše svi da pregledaju rad u pilani gdje je
                     bilo u poslu oko stotine stalnih radnika. Ovakve pilane nije bilo u svoj
                     zemlji, a tim se je Branimir nemalo dičio. Velikom rječitošću i vještinom
                     stručnjaka pokazivao je svojim gostima postupak kako se izrađuju pojedine vrsti
                     tehničkoga drva, kakav se materijal za koju vrst bira, koji se pak skartira i
                     inače upotrijebi. Rekao im je koliko se od svake vrsti na dan izradi, koliko se
                     svake robe na kolima izveze i do prve željezničke stanice za tovarenje otpremi.
                     Naznačio je i veličinu prometa, svoje trgovačke sveze i prihod što ga prosjekom
                     ima od toga poduzeća.</p>
                  <p>Njegovi gosti slušali su s velikim interesom to razlaganje. Vidjelo se da je to
                     veliko industrijsko poduzeće u sigurnim i vještim rukama u kojima mora da
                     uspijeva.</p>
                  <p>- Kolosalan pothvat! - divio se veliki župan koji je danas prvi put bio u toj
                     pilani.</p>
                  <p>- Za koji treba veliki kapital koga nema u svakoga - nadoveza grof Slavomir
                     izilazeći s ostalima iz pilane.</p>
                  <p>- Sam kapital nije kadar ništa stvoriti - primijeti Branimir. - Ja imam u svom
                     vlasništvu oko trideset hiljada jutara lijepe šume s raznovrsnim drvom; imam,
                     hvala Bogu i momu ocu, i kapitala za veća poduzeća, ali sve bi mi to malo
                     hasnilo da nije poslovne vještine. Ja i moj brat počeli smo se već od malih
                     nogu uz oca upućivati u poslove šumske trgovine. Mi smo tu u svom elementu. Još
                     nije nitko doživio da smo se latili poduzeća koja nisu uspjela. A to je baš
                     glavna stvar, da se unaprijed znade da li je kadro ovo ili ono poduzeće
                     uspjeti. U tom pravcu imam siguran pogled. Nisam se još nikad prevario...
                     Diletantizam u ovim stvarima gdje se meće na kocku silan novac, vrlo je opasan.
                     On je već mnoge upropastio koji su se s najboljom voljom, ali bez potrebite
                     poslovne vještine, dali na velika industrijalna i trgovačka poduzeća. Takvih
                     diletanata ima najviše u redovima visoke aristokracije.</p>
                  <p>- Na primjer moj papá! - uđe Melita u riječ svomu mužu, a njezina primjedba
                     izazvala je općeniti smijeh.</p>
                  <p>- Ja zato ostajem kod svoje grude, kod svoga gospodarstva - reče grof Slavomir
                     - u koje se prilično razumijem i koje mi nosi koliko trebam da svomu staležu
                     primjerno živim.</p>
                  <p>Gospodin Grabarić i nećak velikoga župana, koji je istom dvije godine
                     samostalno gospodario, bijahu istoga mnijenja s grofom Slavomirom.</p>
                  <p>- To je svakako udobnije nego se baviti na veliko osnovanim pothvatima - reče
                     Rudnić. - Ja bez takvih pothvata ne bih imao mira ni zadovoljstva. To mora da
                     je čovjeku prirođeno. Jest, i gospodarstvo je lijepa i unosna stvar u razumnim
                     rukama, i ja se njim bavim, ali i opet svojim načinom. Moje gospodarstvo uredio
                     sam tako da može služiti industriji i trgovini. To najviše nosi. Ja imam na
                     jednoj pusti tvornicu žeste, a na drugoj tovilište volova; sagradio sam
                     paromlin i tvornicu za proizvod pekmeza. Sve ove pothvate ima da hrani moje
                     gospodarstvo. Ono mi zato lijepo nosi, a da nije tih pothvata, tko ina ne bi li
                     bilo pasivno kao i mnoga druga imanja. Naš predšasnik, od koga je moj otac
                     kupio ovo veliko imanje, smatrao je ispod svoje grofovske časti da se bavi
                     ovakim industrijama; gospodario je »po starom običaju«, pa je žalibože prije
                     reda propao.</p>
                  <p>U takvim razgovorima stigoše do gojilišta pastrva komu se je grof Slavomir više
                     radovao negoli sam vlasnik. Ribišta bijaše uređeno tri kilometra poviše pilane
                     u jednoj uvalici kroz koju je potok laganije tekao. Rudnić je dao proširiti
                     korito potoka da nagle vode ne oštete ribište, načinio jake ustave od pletera
                     poviše ribišta, koje su imale sustavljati nabujalu gorsku vodu, kamenje i
                     drvlje; dao je i obale proširena potoka utvrditi. Sva uredba bila je stara tek
                     jednu godinu dana, nije se dakle moglo vidjeti ništa osobito. Grof Slavomir,
                     kao stručnjak, vrlo se je interesirao za sve potankosti. Razgledao je točno
                     ribanu, sprave za jaja, pa korita i stolove za legla, pitao u kakvu se stanju
                     legla nalaze, da li voda i položaj prija uzgoju, ima li već mladih ribica itd.
                     Ribar, Nijemac, jedva je dočekao da se je namjerio na čovjeka koji njegovu
                     struku poznaje pa se za nju zanima. On je na sva pitanja odgovarao vrlo
                     opširno, hvalio krasnu priliku za uzgoj pastrva i primijetio da se čudi kako je
                     ovdje svijet »glup« pa tako zanemaruje ribogojstvo koje toliko nosi.</p>
                  <p>- U cijeloj zemlji - žestio se Nijemac - nema ni jednog ribnjaka, a ljudi ipak
                     rado jedu ribu.</p>
                  <p>Društvo, vođeno Branimirom, pođe još dalje u goru. Predjel postajao je sve
                     divljiji, sve prirodniji. Ovda-onda, čulo se je kliktanje jastreba visoko iznad
                     hrastovih krošnjâ i uhukanje sove. Kad su došli putem koji je vodio u drvosjeke
                     Rudnićeve do neke male busenaste čistine koja se je spuštala k potoku, opaze
                     mladu srnu koja ih je jedan čas kao začuđena gledala, a onda skokimice odjurila
                     i iščezla negdje u guštari.</p>
                  <p>- Srna! - viknuše gosti kao u jedan glas, a Melita se sjeti jesenašnjega lova u
                     Zagrebačkoj gori na kom se je prvi put sastala s Branimirom, i budne joj nekako
                     tužno oko srca.</p>
                  <p>Branimir je dalje vodio svoje goste a da ovi nisu ni znali kamo ih vodi.</p>
                  <p>- Kamo mi to idemo? - upita svoga muža Melita koja je već nestrpljiva
                     postajala.</p>
                  <p>- Želio bih pokazati najbliži naš drvosjek gospodi - reče Branimir. - Sada se
                     doduše ne siječe, ali je zanimivo vidjeti kako se kod sječe postupa.</p>
                  <p>- Taj najbliži drvosjek sigurno je daleko! - primijeti Melita.</p>
                  <p>- Samo pol ure.</p>
                  <p>- Pol ure tamo, pol natrag, a pol za razgledanje, to je svemu podrug ure! -
                     sračunala Melita. - To je predugo, mon cher. Mi smo se već dosta dugo ovdje
                     zadržali, a imamo jedva toliko vremena da stignemo za doba k objedu. Ti si
                     zaboravio da se veliki župan odmah poslije objeda vraća kući.</p>
                  <p>- Pak odložimo to na drugi put! - reče veliki župan koji je siguran bio da ga
                     drugi put ovdje neće biti. Njega su više zanimale lijepe Alicine oči i vitki
                     stas Melitin nego ti šumski i drvotrški poslovi, pa da nisu bile u društvu
                     dvije krasne, mlade gospođe, bilo bi njegovoj presvjetlosti jako dosadno u toj
                     šumskoj pustoši.</p>
                  <p>Branimir se pokori volji svoje žene i društvo se vrati k pilani gdje su čekale
                     gospodske karuce u koje odmah posjedaše. Za uru bili su natrag u Orlovcu.
                     Objedovalo se odmah, jer je veliki župan morao još iste večeri otputovati u
                     Zagreb kamo je bio pozvan u važnoj službenoj stvari. On je zato odmah poslije
                     objeda sjeo u karuce i odvezao se s nećakom u županijsku svoju stolicu. U isto
                     vrijeme vratio se kući i susjedni vlastelin pl. Grabarić s kojim je Branimir
                     najviše općio dok bi boravio u Orlovcu.</p>
                  <p>Tako ostaše u Orlovcu kod Branimira samo grof Slavomir i Alica. Taj mali krug
                     bijaše intiman i nitko nije osjećao želju drugovanja još i s drugima. Grofa
                     Slavomira, koji bijaše vrstan i napredan gospodar, zanimalo je uređenje
                     velikoga orlovačkoga gospodarstva s njegovim pustama i majurima na koje je
                     Rudnić razdijelio svoje gospodarstvo koje je bez šumskoga tla opsezalo do blizu
                     četrdeset hiljada katastralnih jutara. Oko samoga dvora imao je u jednom
                     kompleksu šest hiljada jutara oranice, livada i pašnjaka. Tako ogromno
                     gospodarstvo nije se dalo korisno upravljati bez industrijalnih uređenja. To je
                     i grof Slavomir uvidio kada se je istoga dana poslije podne izvezao s
                     Branimirom na pustu Jasen gdje je bila tvornica žeste koju je Branimir pravio
                     od žita, kukuruza i koruna. Tvornica žeste u Jasenu bila je jedina u cijeloj
                     prostranoj županiji i na veliko uređena. Najviše se je jasenski proizvod
                     izvozio u susjednu Bosnu, pa u podunavske državice. Okretni agenti Branimirovi
                     stvorili su u tim zemljama trajne sveze sa solidnim trgovačkim kućama i
                     Branimir je jedva odolijevao velikim narudžbama iz tih krajeva. Imao je to da
                     zahvali dobroti svoga produkta s kojim se slični proizvodi iz Ugarske nisu
                     natjecati mogli. Osim velikoga prihoda od prodaje žeste imao je Branimir od
                     svoje jasenske tvornice i tu drugu korist da je otpacima koji su nastali kod
                     pravljenja žeste hranio svoju stoku i tako dokraja izrabio ratarske svoje
                     plodine.</p>
                  <p>Slijedećih dana pregledao je grof Slavomir tovilište na pusti Klisa, tvornicu
                     pekmeza na majuru Poljani gdje su bili nepregledni šljivici koje je još
                     prijašnji vlasnik imanja zasaditi dao, i napokon paromlin u majuru »Melitin
                     dvor«, kako ga je poslije svoga vjenčanja s Melitom prekrstiti dao, a zvao se
                     prije »Marienhof«, po imenu supruge svoga prijašnjega vlasnika. U svim ovim
                     izletima sudjelovale su obje mlade grofice. Branimir je želio da njegova
                     supruga pozna cijelo imanje, a Alica je opet sama željela da sve to vidi, jer
                     je uz svoga muža, koji bijaše dušom i tijelom gospodar, uhvatila već mnogo
                     smisla za gospodarstvo.</p>
                  <p>Ona se je divila Rudniću kako se u svaku i najmanju stranu svoga ogromnoga
                     gospodarstva potpuno razumije, kakav mu je jasan pogled u sve detalje, kako
                     njegov duh sve rukovodi, oživljuje i unapređuje. Ona ga je prije poznavala samo
                     kao novčara koji je svojim velikim imutkom, svojom vještinom u bankovnim
                     poslovima i solidnošću svakomu imponirao, ali sada ga je upoznala s nove
                     strane, kako nije očekivala, i sada je njegova cijena u očima grofice Alice još
                     više porasla.</p>
                  <p>Jednoga popodneva, istoga dneva kada su posjetili Melitin dvor, šetale su Alica
                     i Melita po dvorskom perivoju i napokon sjele pod gorostasnu platanu koju je
                     još pradjed posljednjega grofovskoga vlasnika orlovačke gospoštije zasadio bio.
                     Deblo platane imalo je širok objem da bi ga jedva četiri odrasla čovjeka
                     obuhvatiti mogla, a grane stabla sezale su ušir preko petnaest metara. Tu su u
                     sjeni golema stabla bili namješteni udobni naslonjači i stolci od trske, pa
                     mali isto takvi stolići koji su se s najvećom lakoćom mogli prenositi s jednoga
                     mjesta na drugo. Oko platane okolo-naokolo bijahu uređeni okruzi i elipse za
                     rano cvijeće, a sada su baš cvale ljubice koje su u svoj okolici širile svoj
                     mili, preugodni miris. Podalje od toga mjesta prema potoku žutio se jedan
                     obronak od kasnoga jaglaca kao da je zlatna pjena propištala iz zemlje.</p>
                  <p>Sunce je baš zapadalo i prodiralo svojim trakama do mjesta gdje su sjedile
                     dvije mlade gospođe. Sunčana toplina prijala im, jer usprkos tomu što je te
                     godine proljeće ranije došlo, bijahu večeri dosta hladne. Dolje pod njima
                     širila se nepregledna ravnica orlovačka, sva obrađena poput kakva vrta. Tu
                     bijaše, dakako, najviše zemljišta koje je spadalo k orlovačkom
                     vlastelinstvu.</p>
                  <p>- Moram priznati - govorila je Alica Meliti - da se divim tvomu mužu. To je
                     rijedak čovjek.</p>
                  <p>- Kako to misliš? - pitala je Melita s izrazom kao da joj nije povoljno što joj
                     Alica hvali muža.</p>
                  <p>- Ti još pitaš poslije svega onoga što si sa mnom vidjela? - reče Alica čudeći
                     se neuviđavnosti svoje prijateljice. - Nisi li vidjela to ogromno gospodarstvo
                     u šumi i polju, te tvornice i trgovačke pothvate, i taj čovjek sve to ravna, u
                     sve se razumije, iz svega i najmanjega vadi korist. Za to se, moja draga, hoće
                     željezne volje, vještine i ustrajnosti, a toga svega ima u tvoga muža... To je
                     čitav muž! U njegovim rukama sigurna je vaša sudbina i budućnost vaše
                     djece.</p>
                  <p>Čuvši riječ djece, Melita se strese kao da joj se zgrozilo od nečega. Ona je
                     već mjesec dana sumnjala da se osjeća majkom, a ta misao ispunjavaše je užasom
                     i nekom odvratnošću. Ona da nosi pod srcem plod koji potječe od neljubljena
                     muža! To bijaše za nju osjećaj od koga je trnula i strepila.</p>
                  <p>- Možeš hvaliti providnosti da vas je sjedinila - nastavila Alica. - Uz takva
                     druga moraš da budeš zadovoljna i sretna.</p>
                  <p>- Pa ipak nisam - uleti joj u riječ Melita.</p>
                  <p>- Ti nisi sretna - začudi se Alica - a zašto? Ta on ti sve čini što samo može.
                     On te na rukama nosi.</p>
                  <p>- Ne mogu biti sretna jer ga ne ljubim.</p>
                  <p>- Nisi li mi govorila da tebi ne treba ljubavi za brak, da tvojim načelima
                     dapače bolje odgovara ako ne ljubiš muža za koga bi pošla.</p>
                  <p>- Da, tako sam mislila... ali sada mislim inače o toj stvari. Ono prije
                     govorila je neiskusna djevojka koja nije imala pojma o braku, ali sada sudim o
                     tom kao žena i moram priznati da je nesnosan život u braku gdje nema međusobne
                     ljubavi. On me ljubi, iskreno me ljubi, ja njega ne, a ne bih znala kazati komu
                     je od nas dvoga teže. Ja to vidim... Užasan je takav život!</p>
                  <p>- Ti si dakle, nesretna?</p>
                  <p>- Sretna nisam.</p>
                  <p>- Ali možeš još biti... Ti ćeš upoznati velike vrline svoga muža, štovat ćeš ga
                     i zajednički život sve će se vas više zbližiti.</p>
                  <p>Melita zakima niječno glavom.</p>
                  <p>- Čim dulje skupa živimo, sve se više jedno od drugoga razmičemo. To je moje
                     iskustvo dosada.</p>
                  <p>- A kamo to vodi?</p>
                  <p>- Ja ne znam; neka dođe što ima doći... Ja postajem fatalistkinjom! - Melita
                     nije istine kazala. Ona nije radila bez osnove i stvorila si je već u mašti
                     sliku budućega života, koja je morala postati istinitom.</p>
                  <p>- Doista, ja ti se čudim, Melito! Kolike bi druge bile sretne uz ovakva
                     muža.</p>
                  <p>- Ja ne... ja ga motrim svojim očima i vidim u svakoj misli, riječi i djelu
                     njegovu čovjeka nižega sloja bez društvenoga šika.</p>
                  <p>- Toga, moja draga, osim tebe jamačno nitko drugi opazio nije: Štoviše, ja sam
                     sa zadovoljstvom primijetila da on posve dobro uz tebe pristaje.</p>
                  <p>- Ne, ne! - prosvjedovala Melita. - Ja ga najbolje poznajem.</p>
                  <p>- A što je taj društveni šik muškarca naše kaste? - uzela Alica govoriti žešćim
                     tonom. - Neprestano loviti, elegantno se voziti i lakoumno novac rasipati, to
                     je taj društveni šik naših aristokrata koji je već mnoge upropastio.</p>
                  <p>- Moguće; ali masivan čovjek, bez poleta i lakoće društvene, koji kod svake
                     malenkosti razmišlja i računa, nije me kadar ugrijati.</p>
                  <p>- Jer si uzgojena u posve drugim prilikama - prihvati brzo riječ Alica. - U
                     tvojoj porodici, draga Melito, ne bijaše nikoga tko bi ozbiljno razmišljao i
                     računao bio. Ali te je, priznaj, i uzrokom vaše materijalne nevolje.</p>
                  <p>- Koju bih rado zamijenila današnjim obiljem - reče s nekom gorkošću Melita
                     koju su žacnule Aličine riječi.</p>
                  <p>- Ne govori tako! Ti bi se skoro pokajala. Tvoj papá nije kadar sačuvati
                     Delidvor porodici, Artur još manje... Bila bi prava sreća kada bi Branimir htio
                     da ga preuzme... Onda bi se dalo još mnogo, možda i sve spasiti.</p>
                  <p>- On! Ah, Alice, onda ga ne poznaješ... Kad bi pri tom bilo lijepe koristi, on
                     bi to učinio, ali da on preuzme prezaduženo imanje, toga nećemo dočekati.</p>
                  <p>- A ja opet držim da će on to učiniti dođe li do krize - reče Alica s nekom
                     sigurnošću. - A bude li to, onda ćeš promijeniti svoje mišljenje o njem i
                     ljubiti ga, zar ne? - dodade šaljivo Alica u nakani da otupi zaoštreni razgovor
                     i da ga završi, jer je žalibože vidjela da ovdje ne pomažu riječi ni najbolje
                     prijateljice. Melita bijaše vazda čudnovat, zagonetan stvor.</p>
                  <p>- Promijeniti mnijenje o njem, to bi možebiti još mogla, ali ljubiti ga...
                     nikada - odvrati Melita na Aličine riječi. - To bi bilo čudo, a ja ne vjerujem
                     u čudesa.</p>
                  <p>- Ja pak vjerujem; vrijeme će pokazati tko od nas dvije ima pravo - izjavi
                     Alica ne vjerujući ni sama svojim riječima.</p>
                  <p>Time se svrši razgovor o ovoj stvari, razgovor koji se je Alice vrlo neugodno
                     dojmio. Ona se je sada prvi put uvjerila da je u Melite nelijepa duša. Kako je
                     samo nepravedna naprama svomu mužu koji je obožava, svaku i najtajniju njezinu
                     pohoticu pogađa i odmah ispuni. Sama joj je pripovijedala s kakvim su
                     kneževskim komforom poslije svadbe putovali po Italiji, Švicarskoj, Francuskoj
                     i Njemačkoj, kako je upravo rasipno trošio da joj samo ugodi i njezinu ponosu
                     udovolji. A poslije puta požurio se odmah u Delidvor i tu cijeli mjesec
                     rukovodio poboljšice koje je Orfeo imao po ugovoru s bankom izvesti. Sve je on
                     to, radeći od jutra do mraka, obavio, sačuvani za to novac savjesno
                     upotrijebio, dapače, kako je grof Orfeo sam pripovijedao, i svojih vlastitih
                     novaca dodao. Pa takva muža naziva ona čovjekom nižega sloja i hladnim
                     računarom ter ga prikazuje kao škrca koji samo gramzi za korišću i
                     dobitkom!</p>
                  <p>Bivši nasamu sa Slavomirom, grofica mu je Alica cijeli taj razgovor povjerila i
                     dodala na koncu kako se je ljuto prevarila u Meliti.</p>
                  <p>- Što ćeš, draga moja! - reče grof čestitoj svojoj ženici. - Kao zlato u vatri,
                     tako se u braku kušaju karakteri. Tu se istom pokaže što je pravo zlato a što
                     imitacija. Melita je tek sada u braku pokazala pravu svoju dušu, a do svoje
                     udaje hinila je i pretvarala se dok joj nije nasjeo pošten mlad čovjek kao
                     Branimir. Ja ga žalim!</p>
                  <p>- On je već sada nezadovoljan - primijeti Alica. - Siromah, on to doduše vješto
                     krije, ali se ipak opaža.</p>
                  <p>- On toga i ne taji. Sam mi je priznao da je Melita užasno hirovita, kadšto i
                     nesnosna... No on se nada da će se sve okrenuti nabolje.</p>
                  <p>- Ja ne vjerujem - reče iskreno Alica sjećajući se nedavnoga svoga razgovora s
                     Melitom.</p>
                  <p>- Ni ja - reče grof. - Ali neka se suviše ne titra s njim. On sada još popušta
                     jer je još pun ljubavi. Ali kada ta ljubav nešto ohladni, onda neka se čuva
                     naša dobra Melita, jer bi mogla samu sebe prije reda izigrati.</p>
                  <p>- To su žalosni izgledi u budućnost! - uzdahnu Alica osjećajući najživlje
                     saučešće za čovjeka koga je iskreno štovala. Sada se je i kako kajala da je
                     posredovala u sklapanju toga braka koji tako žalosno otpočima. Kamo sreće da je
                     poznavala onda Melitu, kao što ju je maloprije upoznala, ona bi upotrijebila
                     sav svoj upliv na Branimira da odustane od zlosrećne nakane da se s Melitom
                     oženi. Ali sada je već kasno, sada se već ništa popraviti ne da, i najbolje je
                     ako se ne bude ništa pačala u njihov bračni odnošaj. Alica je odlučila da će se
                     ubuduće tako vladati naprama Branimiru i Meliti.</p>
                  <p>Dva dana kasnije otputovao grof Slavomir s Alicom. Branimir je osjećao da će mu
                     biti teško bez njih, svojih najbližih prijatelja, a Melita bojala se dosade
                     ostavši posve sama sa svojim mužem čije joj društvo nije prijalo.</p>
                  <p>Što da počne u toj osamljenosti? Komu za volju da se vozi u svojim elegantnim
                     karucama ili da jaši na svojoj punokrvnoj engleskoj bedeviji koju joj je
                     Branimir darovao? Zar za volju glupim seljacima, da za njom kunu jer joj se
                     moraju uklanjati na cesti, ili da je ismjehivaju kada bi je vidjeli jašiti.</p>
                  <p>Uzalud ju je Branimir nagovarao da se s njim u društvu kamo izveze ili da skupa
                     izjašu. Ona je radije ostala kod kuće, a vrijeme dana ubijala je svojim
                     načinom. Ujutro spavala bi dugo, do desete, često i jedanaeste ure, zatim bi se
                     kupala i s pomoću sobarice toaletu svršila, a onda bi sašla u perivoj i tu
                     šetala ili sjela na klupu na kojem vidikovcu pa tu čitala francuski koji roman,
                     pisan slobodno, po njezinu ukusu. Svirati na glasoviru ili čak zapjevati, nije
                     joj ni u snu na pamet palo.</p>
                  <p>Jedanput samo izvezla se je u Stražince s Branimirom da odvrate posjet susjedu
                     Grabariću. Tom prigodom najviše se razgovaralo o ekonomiji i pregledavalo
                     gospodarstvo, što ju je vrlo dugočasilo. Staja za konje, u koju je zavirila,
                     nije joj se nimalo svidjela. Bila je tmična i pretijesna za onih osam konja što
                     ih je Grabarić imao za vožnju i u gospodarstvu. Konji za karuce bijahu posve
                     obične mađarske pasmine, koji su još kako-tako pristajali uz neukusni, stari
                     batar svoga vlasnika, ali za elegantne karuce nisu stvoreni bili. Vremešni
                     neženja nije imao u svom domu ništa što bi bilo kadro da pobudi interes mlade
                     gospođe.</p>
                  <p>Premda je nije ništa ni kući vuklo, ona je ipak zadovoljna bila kada su se doma
                     vratili.</p>
                  <p>- Više me nikamo ne vodi! - rekla je za večerom svomu mužu. - Dosadno je i
                     ovdje, ali ipak volim doma ostati.</p>
                  <p>Melita je svaki dan sve više osjećala da je istina čega se je bojala. Njezino
                     stanje pogoršavalo se iz dana u dan. Trpjela je mnogo kao obično žene u
                     blagoslovljenom stanju. Postala je razdražljivom do skrajnosti. Najmanja stvar
                     znala bi je razjariti do bjesnila. Služinčad je počela strepiti pred njom, a i
                     sam Branimir bojao se izazvati njezinu jarost.</p>
                  <p>- Ah, kako sam nesretna, kako sam nesretna! - znala bi često uskliknuti bez
                     ikakva povoda, a pri tom hvatala bi se za glavu, pritisla šake na čelo i stala
                     jecati. A on je to morao gledati, a nije smio ni riječi izustiti da je utješi,
                     znajući da bi je tim samo još više razjario.</p>
                  <p>- Zašto je nesretna? - pitao se sam. - A ja sam tako sretan s toga njezina
                     stanja. Imat ću porod od srca, a to me ispunjuje najvećim blaženstvom... Ona
                     trpi, istina je, ali i druge trpe pa podnose... ali ona bjesni i ne može da se
                     prilagodi prirodnomu zakonu. - Ovo njezino ponašanje sve ga je više dovodilo na
                     misao da ga Melita ne ljubi i da nije od ljubavi za nj pošla. Drugi
                     pronicavijega pogleda bio bi na njegovu mjestu to već odavna opazio, ali on ju
                     je suviše ljubio i obožavao a da bi to vidio i u to vjerovao. Kako bi mogla
                     ona, tako divan božji stvor, poći za nj bez ljubavi, da mu time otruje život i
                     učini ga najnesrećnijim stvorom na tom svijetu? On se je bojao u to dublje i
                     zamisliti se, pa ipak mu se je ta misao nametala kada ju je u njezinoj
                     razdraženosti motrio.</p>
                  <p>Melitino se stanje svakim danom pogoršavalo. Jednoga dana kada je sjedila u
                     bijelom toaletnom plaštu pred zrcalom a sobarica joj oprezno redila bujnu kosu,
                     učini joj se kao da joj je nos otečen, a usnice, koje su se inače jedva
                     opažale, nabubrene. Prestrašena pogleda još bolje u zrcalo i vidje da se nije
                     prevarila.</p>
                  <p>- Ručno zrcalo amo! - viknu sobarici u najvećoj uzbuđenosti.</p>
                  <p>Za tren pruži joj uplašena djevojka ručno, povećavajuće zrcalo.</p>
                  <p>Melita ogleda se dobro u njem - a lice joj stade dobivati bijesan i očajan
                     izraz. Sada već nije bilo nikakve sumnje. Njezin fini i uzahni aristokratski
                     nosić bijaše otečen i ružno raširen na rubu nosnica, a usnice bijahu nabubrene
                     i modrikaste kao da su natučene bile. U najvećoj jarosti izmahne zrcalom i što
                     je jače mogla lupi njim o stijenu da se je razbilo na sto komada.</p>
                  <p>Sobarica zastrepi, jer se je bojala provale još većega bjesnila.</p>
                  <p>- Gospodin neka dođe!... On neka dođe! - krikne plamteći od jarosti djevojci
                     koja odmah otrča po Branimira.</p>
                  <p>Začas stvori se on u sobi i mučeći pogleda Melitu koja je pokrila lice objema
                     rukama i jecala.</p>
                  <p>- Što ti je, zaboga? - upita tiho i sa saučešćem.</p>
                  <p>- Vidiš me kako sam nakažena! - viknu ujedanput Melita skinuvši ruke s lica. -
                     Gledaj taj otečeni nos, te usnice... Gdje se mogu već pokazati s tim licem?</p>
                  <p>- Zaboga, umiri se!... To je prolazno, to će sve proći kao i kod drugih trudnih
                     žena... to dolazi od tvoga stanja - mirio je Branimir.</p>
                  <p>- Prokletoga stanja! - izusti surovo Melita. - Ah, samo da nikada nisam...</p>
                  <p>- Ne huli Boga! - opomenu je Branimir s najvećim negodovanjem. - Kako možeš
                     tako bezbožno govoriti?</p>
                  <p>- Prestani - krikne ona na nj motreći ga bijesnim pogledom - ne razdražuj
                     me!</p>
                  <p>- Ne, ne, ja te ne mislim dražiti... ja idem! - reče Branimir popuštajući ženi
                     koja ne bijaše kadra vladati sobom.</p>
                  <p>- Idi... da te ne vidim! - dobaci mu ona dok je izilazio na vrata.</p>
                  <p>Sada, pošto je iskalila svoju jarost na mužu, činilo joj se da joj je lakše
                     postalo. Pogledala se još jedanput u zrcalo i našla da već nije tako nakazna
                     kao što joj se u prvi mah učinilo. Naopako da izgubi svoju ljepotu, da ostane
                     nakazno njezino lice kojim je srca osvajala i očaravala tolike muške glave.
                     Tješila se da će to skoro proći, ali se to nije ispunilo, dapače došlo je i
                     gore. Njezina donja čeljust raširila se i izbočila, a i podočne kosti kao da su
                     se istavile iz svojih temelja.</p>
                  <p>Sada već ne bijaše moguće obastati s njom. Razdraženost živaca postigla je
                     najveći stepen. Branimir je s teškom mukom držao na okupu služinčad koja je
                     imala posla s Melitom, a i sam imao je neiskazano da trpi. Došlo je već do toga
                     da u njezinoj prisutnosti nije smio ni govoriti, niti je što pitati makar je i
                     nužno bilo.</p>
                  <p>- Tvoj me glas vrijeđa, ja ga ne smijem čuti - dobacila mu jedanput ljutito u
                     lice za objedom.</p>
                  <p>- Ti si bolesna, Melito! - reče joj on blago. - Dopusti da prizovem
                     liječnika.</p>
                  <p>- Ne usudi se!... Ja nikoga ne trebam, ni tebe, ostavi me! - vikala ona kao da
                     je s uma sišla. Branimir je gledao poražene duše, gotovo očajan.</p>
                  <p>- Ostavi me! - ponovi ona bijesno i ustade sa stolice.</p>
                  <p>Ne preostalo mu ino nego izaći i prekinuti tek započeti objed. Odsele nisu
                     skupa ni za stolom sjedili. Nastao je nesnosan odnošaj među njima, a Branimir
                     nije znao kako da si pomogne. Razmišljao je dugo što da učini, napokon se
                     riješi da će brzojavno pozvati u Orlovac vješta liječnika iz Zagreba, za koga
                     je znao da uživa Melitino povjerenje jer je prije dvije godine spasio njezinu
                     majku od akutne upale pluća.</p>
                  <p>Drugi dan stigao je već pozvani liječnik u Orlovac, no kako doći do Melite?...
                     Hoće li ga ona pustiti k sebi? Liječnik pokuša sreću i pošalje sobara sa svojom
                     kartom i porukom grofici da joj se želi pokloniti... I gle čuda, ona je to
                     dopustila.</p>
                  <p>Liječnik je cijelu uru sproveo kod Melite, a za to vrijeme čekao ga je Branimir
                     s najvećom nestrpljivošću u svojim odajama. Napokon dođe.</p>
                  <p>- Što je, dakle? - upita Branimir liječnika na čijem licu nije se ništa opaziti
                     moglo što bi kadro bilo čovjeka uznemiriti.</p>
                  <p>- Grofica je bolesna - uze razlagati liječnik, - teško bolesna, ali ne
                     opasno... Imamo posla sa rijetkim slučajem... Njezina bolest zove se u
                     medicinskoj nauci »mozgovna neurosis«.</p>
                  <p>- Bez dvojbe u savezu s njezinim stanjem? - primijeti Branimir.</p>
                  <p>- Po svoj prilici, ali ne mora da bude - odgovori liječnik. - Sirota, mnogo
                     trpi... razdraženost njezinih živaca kolosalna je.</p>
                  <p>- Što, dakle, da se učini?</p>
                  <p>- Prvo je da vi odete!... Ona vas ne podnosi, ne može da čuje vašega glasa...
                     To je posljedica njezine bolesti, njezin karakter.</p>
                  <p>- Da je ostavim samu?</p>
                  <p>- Grofica želi da brzojavite po baronesu Elu... ona si je želi.</p>
                  <p>- Neka bude! - reče Branimir s uzdahom, a izraz boli i klonulosti duševne vidio
                     mu se na licu. Liječnik koji je to opazio umiri ga da je bolest grofice
                     prolazne naravi i da mora prestati, ako ne prije, to sigurno s njezinim
                     sadanjim stanjem.</p>
                  <p>Treći dan bijaše Ela već u Orlovcu, a isti dan otputovao je Branimir u Zagreb.
                     S Melitom oprostio se pismeno s nekoliko srdačnih riječi na svojoj
                     posjetnici.</p>
               </div>
               <div type="chapter">
                  <head>III.</head>
                  <p>Branimir je strpljivo podnosio svoj progon iz bračne sveze. Radio je marljivo u
                     novčanim zavodima gdje je bio članom upravnoga vijeća, pregledavao s najvećom
                     točnošću knjige o svojim poslovima i poduzećima, pravio si bilješke i
                     sastavljao bilance, dopisivao skoro dnevice s upraviteljem ekonomije u Orlovcu
                     i obavješćivao se o grofičinu stanju. Izvještaji upravitelja o toj stvari nisu
                     nimalo povoljno glasili. Upravitelj je javljao da grofica nikamo ne izlazi, da
                     trpi često velike boli, a i razdraženost živaca da nije mnogo popustila.</p>
                  <p>Osim liječnika, koji je kućnu tajnu savjesno čuvao, nije nitko drugi znao za
                     uzrok s kojega mladi supruzi, tek što su nekoliko mjeseci zajednički sproveli u
                     braku, sada rastavljeno živu. Ni grofu Slavomiru nije Branimir povjerio tu
                     porodičnu tajnu. Ako bi ga koji bliži znanac upitao zašto i grofica nije uza nj
                     u Zagrebu, Branimir bi spomenuo stanje u kom se sada nalazi.</p>
                  <p>- Tašta je, do skrajnosti tašta - govorio bi tada načinom koji je morao da
                     uvjeri drugoga, pa želi da je u njezinu stanju nitko ne vidi. A kada već hoće
                     da samuje, onda je bolje da boravi na ladanju, u lijepoj prirodi i čistom zraku
                     negoli u gradu. Tako je sama odlučila, a ja mislim da je ta njezina odluka
                     dobra.</p>
                  <p>Nitko nije imao povoda da sumnja u Branimirove riječi, jer je sve što je kazao
                     bilo posve vjerojatno i razložno. Bilo je baš nastalo ljeto kada sav imućniji
                     svijet bježi iz grada u razna ljetovališta. Stoga je svatko nalazio da je posve
                     naravno što grofica boravi na krasnom posjedu svoga muža u Orlovcu.</p>
                  <p>Uz ine svoje poslove nije Branimir ni na Delidvor zaboravio. Kada je prvi put
                     onamo došao, jedva je prepoznao svoga tasta. Počeo si je, naime, prije mjesec
                     dana bojadisati svoju progrušanu kosu i brkove koji su još sjeđi bili. Izgledao
                     je, dakako, mlađi, ali za onoga koji ga je prije poznavao bijaše on sada
                     komična pojava. Grofica Ana koja je redovito odobravala sve što njezin Orfeo
                     radi, odobravala je i tu njegovu taštinu veleći da je svaki čovjek dužan
                     prikazati se svijetu u što prijatnijoj slici bilo kojim sredstvom. Sebe je,
                     dakako, iznimala od toga pravila, jer ona je živjela po posebnim svojim
                     načelima društvenoga života.</p>
                  <p>Grof Orfeo nije se bez razloga stao ovako uljepšavati. Grofici Ani bijaše
                     užasno dosadno otkada je Melita iz kuće otišla i ona ostala sama s Orfeom. On
                     si je umio kratiti vrijeme kao i dosele. Pohađao je obližnje susjede, svaki čas
                     otputovao u Zagreb Grac ili Beč, a ona bi slaba, boležljiva, a uz to neutješna,
                     budući bez djece, kunjala u svom naslonjaču i mislila na sudbinu svoje kćeri i
                     sina. Pokušala je više puta da čita, ali su je oči izdale, a ako je čitala na
                     svoj starinski zornik, od napora bi je oči brzo zaboljele i ona je morala
                     prestati da čita.</p>
                  <p>Kada se je toga radi potužila Orfeu, on se je začudo odmah dosjetio sredstvu
                     koje je kadro tu pomoći.</p>
                  <p>- Ta to je najlakša stvar, ma chere - reče on, - ja ću odmah skočiti u Beč i
                     dovesti ću ti naobraženu djevojku koja će ti biti drugarica i koja će ti
                     čitati.</p>
                  <p>- Ah, kako si ljubezan! - reče ganuto grofica. - Ja zbilja sada trebam
                     drugaricu...</p>
                  <p>Orfeo otputovao je odmah sutradan u Beč i vratio se za nekoliko dana s
                     ljepušnom crnomanjastom djevojkom koja mu je u jednoj izvjestionici za
                     guvernante preporučena bila. Govorila je više jezika, a pošto je svršila ženski
                     licej u Beču, bila je i prilično upućena u raznim naukama koje su nužne za
                     takozvanu salonsku naobrazbu. Bila je uz to živa temperamenta i razgovorna.
                     Grofu su rekli da je sirota vojničkoga časnika koji je prije više godina umro.
                     Svjedodžbâ o dosadanjem svom zanimanju nije imala, a kad je grof Orfeo pitao za
                     njih, rekla mu je da je slučajem sve svoje svjedožbe, izim školskih, izgubila.
                     Orfeo, kao u svem površan, nije mario da to dalje ispituje. On je povjerovao
                     djevojci koja mu se je na prvi mah svidjela.</p>
                  <p>Međutim bijaše povijest gospođice Elze - tako se je imenom zvala - uistinu
                     drugačija i mnogo zanimivija. Ona ne bijaše sirota vojničkoga časnika već
                     dijete imućnih trgovačkih roditelja iz Sibinja u Erdelju. Otuda je prije pol
                     godine pobjegla za jednim husarskim časnikom kada je premješten bio sa svojom
                     pukovnijom u Beč. Njezini roditelji ne htjedoše već ni da čuju što o njoj, a
                     mladi husarski natporučnik je napustio i svjetovao joj da se ogleda za kakvo
                     mjesto. Bogat od kuće obećao je vlasnici izvjestionice za guvernante oveću
                     nagradu ako nađe prihvatljivo mjesto za Elzu. Vlasnica zavoda preporučivala ju
                     je mnogima, no bez uspjeha, jer je svaki tražio osobu koja je u uglednoj kojoj
                     kući već namještena bila. Neki su dapače, koji su mnogo držali do Elzinih
                     licejskih svjedodžbâ, pobliže se obavijestili glede njezine osobe i došli
                     takvim stvarima u trag radi kojih o njezinu namještenju nije moglo biti govora.
                     No Orfeo nije bio tako skrupulozan, kod njega je više odlučilo ljepušno lice
                     mlade djevojke i koketno njezino ponašanje nego što drugo. Djevojka bijaše
                     zadovoljna ponudom grofa Orfea, i oni su još isti dan otputovali iz Beča, ali
                     su se zato tri dana zadržali u Gracu gdje su vrlo veselo živjeli i napokon
                     stigli u Delidvor. Grofici se je začudo svidjela mlada djevojka koja se je
                     naprama njoj tako ponizno, tako umiljato vladala. Elza je umjela mnogo toga
                     pripovijedati o stvarima koje je učila ili o kojima je čitala, a grofica ju je
                     s interesom slušala. Za promjenu čitala joj je decentne romane gospoje
                     Marlittove koje je grof u Beču nabavio. Za toga čitanja znala bi starica slatko
                     usnuti, a tada bi, dakako, Elza prestala čitati i potražila grofa da koji čas s
                     njim veselo sprovede, a onda se opet vrati k svojoj »pagodi«, kako je ona
                     groficu nazivala.</p>
                  <p>Otkada je Elza došla u Delidvor, grof je uvijek bio na svom imanju i samo onda
                     odilazio od kuće kada su ga silni poslovi kamo odazvali. No i tada se je brzo
                     vratio. Grofica Ana bijaše sretna s tolike pažnje, jer je držala da to Orfeo
                     nje radi čini, no susjedi njegovi tumačili su neobičan taj pojav inače.</p>
                  <p>Branimir je isti dan kada je došao u pohode svomu tastu u Delidvor, bio uvjeren
                     da je istina ono što susjedi grofovi o njem i grofičinoj drugarici govore. Ono
                     ljubezno i koketno ponašanje staroga ženara naprama mladoj djevojci i uzvratno
                     njezin suviše slobodni i pouzdani način općenja s grofom bio mu je dovoljnim
                     dokazom da među njima dvoma nije stvar čista. Poznavajući dobro veliku
                     lakoumnost svoga tasta u ovakvim stvarima, on se je ozbiljno zabrinuo zbog te
                     pustolovine. Bojao se je i nije se varao u tom da će grof skupo plaćati to
                     svoje ljubovanje s prevejanom i moralno nevaljalom djevojkom. Njemu je vazda
                     bilo na umu da li će grof ispuniti svoje obveze naprama banki. Kod njega moglo
                     se je vrlo lako dogoditi da novce što ih ubere iz svoga gospodarstva potroši na
                     tu lakoumnu djevojku. On je odlučio da će na to pripaziti i, ako bude moguće,
                     tu drugaricu što prije otpremiti iz Delidvora.</p>
                  <p>Grofica primila je hladno kao obično svoga zeta. Ona se nikako nije mogla
                     sprijateljiti s idejom da je taj plebejac muž njezine Melite, te ponosite
                     boljarice. Teškom mukom puštala se s njim u razgovor, a pri tom je dobro pazila
                     da ne govori izravno njegovoj osobi. Branimir je doduše svojoj punici, premda
                     je to ona mrkim licem primala, govorio »ti«, no iz njezinih usta nije čuo ni
                     »ti«, ni »vi«. Ona je govorila mimo njegove osobe, u množini, neopredijeljeno,
                     no ipak tako da je on dobro znao koje se pitanje ili koja opaska njega
                     tiče.</p>
                  <p>- Lijepo da se opet vidimo! - rekla mu ona glasom kao da je mrzi govoriti. -
                     Kako je mojoj kćeri?</p>
                  <p>- Bolesna je... Moj upravitelj mi piše da je bolesna, još uvijek vrlo
                     razdražena.</p>
                  <p>- A Meli ništa ne piše?</p>
                  <p>- Meni ništa.</p>
                  <p>- Ja sam dobila dva lista od nje... kratka, ali strašna.</p>
                  <p>- Moguće... Njezina je bolest u mozgu.</p>
                  <p>- Ne, ne! - počela se žestiti grofica uzvišenijim glasom koji se je stao lamati
                     u kašlju. - Ona je nesretna, vrlo nesretna!... Njezina je bolest u srcu.</p>
                  <p>- To mi nije znano... Liječnik koga sam prizvao, stavio je drugačiju
                     dijagnozu.</p>
                  <p>- Ah, liječnici!... Što znadu ti!... Moje dijete, moje ubogo dijete nije mi laž
                     pisalo.</p>
                  <p>- Žao mi je da joj pomoći ne mogu... Meli neće moje pomoći, ona me je dapače
                     prisilila da se udaljim iz Orlovca.</p>
                  <p>- Po tom se vidi da je nesretna... ono što sam rekla...</p>
                  <p>- Draga maman - izjavi sada Rudnić bolno, ali energično - ja činim sve da je
                     usrećim... ja nisam kriv...</p>
                  <p>Grofici bijaše već na jeziku da mu kaže kako njih dvoje nisu jedno za drugo
                     stvoreni, kadli uniđe grof Orfeo žurnim korakom i veoma uzbuđen.</p>
                  <p>- Pomislite samo tko je došao? - vikaše grof žestoko gestikulirajući.</p>
                  <p>Branimir i grofica čekahu da grof sâm odgovori na to svoje pitanje.</p>
                  <p>- On je tu... Artur!...</p>
                  <p>Grofici preleti blažen smiješak licem i ona pokuša da ustane, ali je grof
                     zaustavi.</p>
                  <p>- Kamo ćeš? - okosnu se na nju zlovoljno.</p>
                  <p>- Bože moj, da ga vidim, da ga pozdravim!</p>
                  <p>- Ostaj samo lijepo sjedeći... Dosta ćeš ga rano vidjeti... Taj nije došao bez
                     razloga... Opet novci! Ja se ne varam...</p>
                  <p>Grof se je sve više žestio jer je mislio na se i na svoje potrebe i na banku,
                     ovrhovoditelja i Elzu.</p>
                  <p>Uto se čuo već bučni zveket teške husarske sablje i obijesni glas mladoga grofa
                     koji se je slučajno našao u pobočnoj sobi s Elzom.</p>
                  <p>- Tko ste vi, lijepa moja?</p>
                  <p>- Drugarica milostive grofice! - odgovori veseo glasić!</p>
                  <p>- A tko vas je našao?</p>
                  <p>- Gospodin grof.</p>
                  <p>- Moj papá, o, taj ima dobar ukus!... Vi ste dražestan stvor, moja draga! Kako
                     se zovete?</p>
                  <p>- Elza.</p>
                  <p>- Vi mi se vanredno sviđate!</p>
                  <p>S tim lakoumnim govorom stupio je Artur u sobu gdje su na nj čekali grofica,
                     grof i Branimir. Svi su čuli što je govorio. Branimir je osjetio da mu krv
                     navire u lice. On se je pristranio k prozoru jer mu je bio mrzak susretaj s
                     mladićem koji je već sada imao u sebi sve uvjete moralne propalice.</p>
                  <p>Grof je gorio od ljutine, a grofica se je samo blaženo smiješila. Ona kao da
                     nije čula ili nije razumjela Arturova razgovora s Elzom.</p>
                  <p>- Dobar dan, papá; dobar dan, maman... A gle, i moj dragi šura je ovdje...
                     Servus, Brani (tako je on po svom ukusu zvao Branimira) ... pozdravljao je
                     Artur prisutne stupivši u sobu. Zatim pogleda oca. Grof se je držao hladno,
                     mrko.</p>
                  <p>- Ali, papá, zašto se držiš tako mrko?</p>
                  <p>- Jer me plaši tvoj nenadani dolazak! - reče strogo grof.</p>
                  <p>- Ah, kako ti dobro naslućuješ - smijao se lakoumno Artur. - Ti se uvijek
                     plašiš kad ja trebam novaca.</p>
                  <p>- Novaca?... O moj dragi, i ja ih trebam, silno trebam, a ne znam otkle ću ih
                     uzeti... Ovaj put si zlo pogodio k meni.</p>
                  <p>- Ali ovaj put nema šale, aut... aut... Ako ne platim na rok, moram
                     kvitirati.</p>
                  <p>- Tomu ionako nećeš izbjeći!... Neka bude slobodno: aut... aut...</p>
                  <p>- Radi bagatele od kakvih sedam tisuća forinti...</p>
                  <p>- To je u sadanje vrijeme velik novac... Ja ga nemam - reče otresito grof i
                     zlovoljno sjede u naslonjač do grofice.</p>
                  <p>- Ali, dragi Orfeo - progovori grofica svojim tihim i mirnim glasom kao da se
                     radi o kakvoj trici radi koje se nije vrijedno uzrujavati - sada je baš žetva,
                     a žito ima prilično dobru cijenu, pa i seljaci plaćaju baš sada zakupninu za
                     livade. Unići će dosta novaca... možebiti bi se dalo...</p>
                  <p>- A porez, a banka? - stao se žestiti grof. - Ne platim li točno, moglo bi doći
                     do prodaje imanja. A onda, što će da bude od nas dvoje starih?... Naš mili sin
                     - produlji grof razdraženim tonom - ne misli na to... On troši i rasipa novac,
                     da se to već podnositi ne može.</p>
                  <p>Sada se je i Artur malko razljutio.</p>
                  <p>- U mojim godinama nisi ni ti bio bolji!... Zar ne, maman? - reče Artur bez
                     ikaka obzira.</p>
                  <p>- Ne, ne... Papá je bio ipak bolji, drago dijete! - uze grofica u obranu svoga
                     Orfea, no ipak tako da miloga sinčića ne uvrijedi. - Papá nije toliko novaca
                     dobivao kao što ti... Ali i ti ćeš manje trošiti (nije htjela izustiti riječi
                     »popraviti se«, koje su joj na jeziku bile), zar ne?... Ah, Bože moj!...
                     Mladost je mladost... a čovjek samo jedanput živi...</p>
                  <p>- Čuješ li, papá kako maman pametno govori! Čovjek samo jedanput živi - govorio
                     je Artur prema grofu kao da mu se ruga.</p>
                  <p>- Svaki neka živi - odvrati grof - kako može, a ti bi rado živjeti kako ne
                     možeš... To pak ne ide i tomu mora biti kraj!</p>
                  <p>- Neka bude kada do toga dođe... Ali sada se o tom ne radi, već o novcima koje
                     trebam i koje moram imati.</p>
                  <p>- Samo ne od mene - branio se energički grof.</p>
                  <p>- Ja ću ih drugdje potražiti... Ali da mogu dalje otputovati, morat ćeš mi dati
                     koju stotinu na put... Putujem sutra zorom.</p>
                  <p>Grofica se je pobojala da Artur ne bi u Branimira potražio novaca, pa zato,
                     kada su njih dvoje bili nasamo, opemenula ga da toga zaboga ne čini jer bi to
                     bilo poniženje za njih da primaju novac od njega kao neku milost.</p>
                  <p>- Ne, na to nisam ni mislio - uvjeravaše Artur groficu. U riječima mladoga
                     grofa bijaše istine utoliko da se on nije ufao zatražiti potrebiti novac u
                     Branimira jer mu je dugovao tisuću forinti još od onda kadno je njega i sestru
                     pratio do Trsta na njihovu svadbenom putovanju. Grofica je dakle bila u velikoj
                     bludnji glede aristokratskoga ponosa svojega sina.</p>
                  <p>Artur se je istoga dana poslije večere oprostio sa svima da može sutra rano
                     otputovati. Kamo putuje, toga nije htio da kaže, a Orfeo je bio uvjeren da ide
                     potražiti markezicu Savignon ne bi li u nje našao pomoći.</p>
                  <p>Sutradan je bilo kišovito vrijeme, a grofica Ana, a tako i grof Orfeo, spavali
                     su neobično dugo, svako u svojim odajama. Oko podne tek pozvoni grofica svojoj
                     sobarici koja je već odavna čekala na glas zvonca.</p>
                  <p>- Je li već kasno? - upita grofica.</p>
                  <p>- Odmah će biti podne, vaša milosti!</p>
                  <p>- Što radi Elza?</p>
                  <p>- Elza je otputovala, vaša milosti!</p>
                  <p>- Otputovala? - začudi se grofica. - A kamo? Bez moga znanja!</p>
                  <p>- Jutros odvezla se je s mladim milostivim gospodinom.</p>
                  <p>- Jamačno je tako odredio gospodin grof? - reče grofica očito uznemirena.</p>
                  <p>- Ne znam, vaša milosti!... Gospodična je uzela sve svoje stvari sa sobom.</p>
                  <p>Grofica se još više začudi.</p>
                  <p>- Ti si to vidjela?</p>
                  <p>- Jest, vaša milosti!... Isti onaj kovčeg s kojim je amo došla.</p>
                  <p>- To ne pojmim... A kako su sjedili? - upita grofica, jer to je bilo osobito
                     važno po njezinim nazorima.</p>
                  <p>- Jedno uz drugo, na zadnjem sjedalu.</p>
                  <p>- Nemoguće! - uskliknu grofica s najvećim negodovanjem. - Kako se je usudila
                     sjesti do mladoga grofa?</p>
                  <p>Sobarica kao obično služinčad u ovakvim zgodama nije mogla da obuzda svoje
                     zlobe naprama staroj gospođi. Opazivši kako se ova ljuti, iskiti stvar do
                     kraja.</p>
                  <p>- Milostivi mladi gospodin - pričala dalje sobarica - učinio joj je mjesto do
                     sebe, obdesnu, i vašim pledom omotao noge sebi i njoj... Bio je vanredno
                     ljubezan s njom, a ona se je neprestano veselo smijala.</p>
                  <p>- Nije li rekla kad će se vratiti?</p>
                  <p>- Ništa, vaša milosti?... Ja mislim - dodade tiho da se jedva čulo - da se
                     gospodična i neće više vratiti.</p>
                  <p>Ovaj razgovor među groficom i sobaricom trajao je dok je ova svoju gospodaricu
                     oblačila.</p>
                  <p>- Svrši brže... žurno! - žurkala je grofica u najvećoj nestrpljivosti. - Ja
                     moram odmah govoriti s milostivim gospodinom.</p>
                  <p>Čim je gotova bila, požuri se grofica, koliko je dopuštala njezina slabost, u
                     grofove odaje. Sada nije pazila na lagani, dostojanstveni tempo u svom hodu,
                     htjela je da što prije govori sa svojim mužem. Unišla je ni ne pokucavši na
                     vratima, i našla grofa u važnom poslu. Upravo je bojadisao i redio svoju kosu i
                     brkove.</p>
                  <p>- Oprosti da te smetam, ali je stvar o kojoj se radi vrlo hitna i vrlo
                     neugodna.</p>
                  <p>- Što se je dogodilo? - upita zabrinuto grof. Odmah je pomislio na Artura.</p>
                  <p>- Pomisli, molim te, Elza je jutros otputovala.</p>
                  <p>- Otputovala? - ponovi grof i problijedi. - Kamo, zašto?</p>
                  <p>- Odvezla se s Arturom. - I grofica ispriča Orfeju sve što je od sobarice čula
                     o toj zgodi.</p>
                  <p>- Ona je pobjegla s njim! - reče gnjevno grof saslušavši pričanje
                     grofičino.</p>
                  <p>- Besramnica! - primijeti grofica.</p>
                  <p>- On ju je zaveo, on je svemu tomu kriv... Ona je mlado, neiskusno djevojče
                     koje ne zna što radi, - vikaše grof kao mahnit. - Gdje ću naći opet za te tako
                     izvrsnu djevojku?</p>
                  <p>- Zaboga, umiri se! Možda će se vratiti - mirila ga grofica.</p>
                  <p>- Ona bi to sigurno učinila, ali on joj neće dopustiti. Ali stani, ja znam što
                     ću učiniti. Dat ću odmah zapreći i idem za njima u potjeru.</p>
                  <p>- Gdje su već oni! - primijeti grofica.</p>
                  <p>- Ja ću ih stići, ja ih moram naći. Gdje je Branimir? - I grof pozvoni vrlo
                     žestoko, na što sobar grofov brzo stupi u sobu.</p>
                  <p>- Reci gospodinu Rudniću da ga molim neka se potrudi do mene.</p>
                  <p>Grofica nije htjela da bude prisutna dok će grof s Branimirom o toj stvari
                     razgovarati. Njoj bi milije bilo da njezin zet ne sazna ništa o toj zgodi. No
                     ta zgoda nije bila sada već nikakva tajna, i Branimir će dosta rano saznati za
                     nju ako već nije saznao. On je cijelo prijepodne u pisarni grofovoj primao od
                     seljaka zakupninu za livade i ubrao taj dan oko šest tisuća forinti, izdao
                     potvrdu seljacima o uplati i otpravio ih doma. O bijegu Elzinu s Arturom nije
                     dosele ništa čuo, a ono dvoje otputovalo je iz Delidvora vrlo rano dok je on
                     još počivao. Bio je stoga vrlo iznenađen kada mu je grof, dršćući od
                     uzbuđenosti, ispričao cio događaj. Grof je bio razjaren, ali iz te jarosti
                     provirivala je i neka tuga. Nema sumnje da je grof žalio za pobjeglom
                     djevojkom. Branimir je to dobro primijetio, pa koliko ga je zlovoljila bezočna
                     lakoumnost Arturova, toliko se je u sebi radovao da je tim slučajem nestalo iz
                     Delidvora osobe koja bi mogla još veće zlo svaliti na grofovsku porodicu.</p>
                  <p>- Što, dakle, kaniš učiniti, papá? - pitaše Branimir grofa pošto je ovaj svršio
                     svoje pričanje...</p>
                  <p>- Idem za njima u potjeru... Ti mi budi u pomoć!</p>
                  <p>- A ja mislim da je najpametnije pustiti ih da idu kamo hoće.</p>
                  <p>- Ali moja reputacija? Mogu li dopustiti da svijet govori da je drugarica moje
                     supruge pobjegla s mojim sinom ili, što je još gore, da je moj sin ugrabio tu
                     djevojku?</p>
                  <p>- Ako je ne nađemo?</p>
                  <p>- Eh, onda je što drugo; onda ću morati mirno šutjeti, ma govorio svijet što ga
                     volja. Ali, ako ih stignem, ja ću djevojku dovesti natrag, makar silom.</p>
                  <p>- To ti ne smiješ učiniti, papá! - reče odlučno Branimir.</p>
                  <p>- A zašto, zašto? - pitaše grof tiho i bez rogobora kao da se boji čuti
                     odgovor.</p>
                  <p>- Ljudi koješta govore.</p>
                  <p>- O meni? Ha, ha! Jamačno da je ona mala bjegunica moja milosnica... Ali svijet
                     je opak, a njegov govor laž.</p>
                  <p>- Taj govor je općenit - primijeti Branimir ne davši se smesti.</p>
                  <p>- Pa napokon - reče grof s lakoumnošću koja je prirodnim putem prešla na Artura
                     - kada bi i istina bila što svijet govori, bit će manje bruke ako djevojku
                     natrag dovedem nego da se raširi glas da je pobjegla s mojim sinom.</p>
                  <p>Grof je mogao imati donekle pravo, ali Branimir je imao na umu još nešto drugo
                     što nije htio da spomene svomu tastu. Imao je suviše, ako ne štovanja, to bar
                     obzira sa starijim čovjekom, da je svoje bojazni zadržao za se. Branimir je
                     sumnjao da grof na tu djevojku izdaje mnogo novaca, a ta njegova sumnja
                     pokazala se baš danas vrlo vjerojatnom. Iz zakupnih knjižica koje su mu danas
                     donijeli seljaci zakupnici, uvjerio se Branimir da je grof od mnogih zakupnika
                     uzeo već unaprijed novaca na račun zakupnine, što je u knjižici svakomu i
                     potvrdio. Izneslo je to nekoliko tisuća, a sve te pretplate padale su u vrijeme
                     otkada je Elza došla u Delidvor. Bila je stvar vrlo sumnjiva, no od koga da
                     sazna istinu? Grof je oprezno u tom postupao. Nije joj kupovao haljinâ što bi
                     moglo u oči pasti, a skupocjene nakite svake vrsti kojima ju je svaki čas
                     iznenađivao, zabranio joj nositi u Delidvoru. I gotova novca dobivala je od
                     njega po želji, u čem je pokazivala upravo bezočnu nezasitnost. Taj novac
                     metala je ona na stranu za buduće možda crne dane, kako je prevejanka govorila,
                     a da ta glavnica bude što veća, izmamila je od zaluđenoga starca u času
                     slabosti dvije posljednje zadužnice regalne odštete što ih je imao. Svaka je
                     glasila na jednu tisuću forinti. U ovom kobnom času sve je to i grofu na um
                     palo i on bijaše ogorčen i rastužen s tolike nezahvalnosti ove mlade djevojke
                     koje kraj svega toga nije mogao da pregori, pa bi je objeručke opet primio i u
                     svoj dvor poveo samo da je gdje nađe.</p>
                  <p>- Što, dakle, da se učini? - pitaše ponovno Branimir vidjevši da sada ne može
                     ništa opraviti sa zaluđenim starim čovjekom.</p>
                  <p>- Mi ćemo za njima! Odmah sada! Ja te lijepo molim da me pratiš. Ta ti si tako
                     plemenita duša!</p>
                  <p>Branimir se je morao nasmiješiti na te riječi premda mu nije bilo do
                     smijeha.</p>
                  <p>- Kada želiš, idem, premda nisam sporazuman s tvojom osnovom.</p>
                  <p>Grof je bio i s tom pasivnom spremnošću zadovoljan. Odredi da se odmah prostre
                     za doručak, a drugi kočijaš (»paradni« je bio odvezao mladoga grofa) da odmah
                     zaprene. Za pol ure krenu njih dvojica iz Delidvora, a grof zapovjedi kočijašu
                     da vozi do prve željezničke stanice do koje je trebalo dvije ure dobre
                     vožnje.</p>
                  <p>Putem sastaše se s »paradnim« koji je oštro tjerao konje. Opazivši poznate
                     karuce svoga gospodara, počeo je laganije voziti i sabirati se. Bio je još
                     supijan i mamuran. Od mladoga grofa dobio je zato što je brzo vozio dobru
                     napojnicu za koju se je »paradni« tako napio da je pet ura kao zaklan spavao.
                     Kada se je probudio, vidio je da sunce na podne stoji i on se sada požurio da
                     što prije kući stigne.</p>
                  <p>Grof je odmah opazio da mu glavni kočijaš do koga je mnogo držao nije trijezan.
                     Visoki klobuk sjedio mu nahero na glavi, kosa ispod njega bijaše neuredna i
                     razbarušena, a oči mutne i nesigurne. Kada je progovorio, opazilo se da mu se i
                     jezik plete.</p>
                  <p>- Kamo je otputovao mladi grof? - upita Orfeo »paradnoga«, davši zaustaviti
                     svoje karuce tik njegovih. Uz to primijeti Branimiru:</p>
                  <p>- Gledaj samo kako taj lopov izgleda!</p>
                  <p>- Ne znam, vaša milosti! - odgovori »paradni« pletući jezikom.</p>
                  <p>- U Zagreb ili u Zidani Most? - viknu na nj grof.</p>
                  <p>- Ne znam, vaša milosti - mucao je jadni sluga naprežući svu snagu svoga
                     slomljenoga jezika. - Mene je milostivi gospodin odmah otpravio u mjesto gdje
                     sam konje hranio.</p>
                  <p>- Pet ura! Je li... Pijano marše! Canaille!... Pazi da mi konji i karuce zdravo
                     kući dođu!</p>
                  <p>Grofova kola krenu dalje, a »paradni« zlovoljan potjera živo konje čim je
                     zaokrenuo za okuku jednoga brijega gdje ga gospodar njegov nije već mogao
                     vidjeti.</p>
                  <p>Došavši na stanicu, želio je grof da govori sa samim glavarom stanice.
                     Željeznički sluga reče gospodinu grofu da glavar spava i da ga u to vrijeme
                     nitko ne smije buniti.</p>
                  <p>- Odnesi mu samo moju kartu, on će već ustati! - I grof pruži kartu službeniku,
                     no ovaj diže ruke u zrak i stupi korak natrag.</p>
                  <p>- Ja se ne ufam, vaša grofovska milosti!</p>
                  <p>- Pa ću pokušati sam! - reče grof ljutito, a službenik željeznički izgubi se
                     nekamo isti čas. Branimir je doduše odgovarao grofa neka ne budi glavara jer da
                     željeznički činovnici zbog noćne službe trebaju po danu počinka, no to nije
                     koristilo. Grof pođe do ulaznih vrata glavareva stana i pokuša unići. Vrata
                     bijahu zatvorena. On pokuca jedanput, drugi put i treći put sve jače i jače. Na
                     treće kucanje javi se iznutra osoran očito srdit glas.</p>
                  <p>- Tko je?</p>
                  <p>- Grof Armano moli samo na čas! - oglasi se Orfeo ljubeznim, skoro prosećim
                     glasom.</p>
                  <p>Unutri u sobi čulo se je mrmljanje ljuta čovjeka koga su smetali u nevrijeme.
                     Za nekoliko časova otključaju se vrata i odebeo čovjek, modra lica, izađe s
                     mrkim licem na hodnik. Nije mu bilo ni na kraj pameti da ponudi grofu, koga je
                     dobro poznavao, neka bi unišao u sobu.</p>
                  <p>- Čim mogu služiti? - upita ne baš uljudno glavar stanice zalupivši za sobom
                     vrata od sobe.</p>
                  <p>- Izvinite da sam smetao - reče grof vrlo uljudno - ali stvar je za me vrlo
                     važna... Želio bih znati kamo je moj sin danas odovud otputovao: u Zagreb ili u
                     Zidani Most?</p>
                  <p>Glavar stanice pogleda nekako čudno grofa.</p>
                  <p>- Vaš gospodin sin? Nemam sreće poznavati mladoga grofa.</p>
                  <p>- Bio je u husarskoj uniformi.</p>
                  <p>- Ne mogu se sjetiti... Bila je danas velika navala na stanici... U blizini
                     slavile su se zaruke kćeri jednoga vlastelina s domobranskim časnikom... Bilo
                     je tu nekoliko oficira, a ja nisam dospio da studiram njihove odore.</p>
                  <p>Ovaj ne baš uljudni odgovor ozlovoljio je grofa.</p>
                  <p>- Ah, tako! Onda izvinite! - I okrenu leđa glavaru.</p>
                  <p>Ovaj međutim nije ostao dužan grofu nego je naprosto ne rekavši ni riječi,
                     unišao u sobu i opet zalupio za sobom vrata u kojima je dva puta silovito ključ
                     okrenuo.</p>
                  <p>Branimir je pred stanicom čekao svoga tasta.</p>
                  <p>- Dakle? - zapita kratko.</p>
                  <p>- Ne zna ništa. Neuslužan, surov čovjek!</p>
                  <p>Ta neizvjesnost na koju je stranu krenuo Artur oteščala je vrlo potragu za
                     bjeguncima. Njih dvojica morala su se sporazumjeti kako će dalje raditi. Artur
                     je mogao po grofovu sudu otići samo u Zagreb ili u Trst gdje se je sada
                     nalazila markezica. Da Branimir putuje u Trst, toga grof nije mogao zahtijevati
                     od svoga zeta koga su silni poslovi odazivali u Zagreb. Dogovore se stoga tako
                     da će grof večernjim vlakom s iste stanice otputovati prema Trstu, a Branimir
                     na grofovim karucama odmah dalje u Zagreb gdje će potražiti mladi pustolovni
                     par.</p>
                  <p>- Samo te molim - govorio je grof svomu zetu mekanim, toplim glasom - ako ih
                     nađeš, udesi tako da se djevojka odmah vrati u Delidvor. Ja sam to obećao
                     grofici, i ona je jedva čeka jer se je obikla na nju... Obećaješ li mi to? -
                     Pri tom je grof čvrstim pogledom gledao u oči svomu zetu kao da hoće proniknuti
                     u njegove misli.</p>
                  <p>Branimir se našao u neprilici za zgodan odgovor. Ono što je grof od njega
                     tražio nije on po svojim čistim načelima mogao obećati, a lagati nije bio
                     kadar. U zadnji čas nije ga ipak ražaliti htio i dade mu izbjegavajući
                     odgovor.</p>
                  <p>- Ti znaš da mi je uvijek ugodno bilo ako sam mogao ispuniti koju tvoju
                     želju.</p>
                  <p>Taj odgovor nije se jako svidio grofu. Branimir će naći kakav mu god razlog s
                     kojega nije mogao ispuniti tastovu želju. Elzino ponašanje moglo mu je u tom
                     pogledu svaki čas poslužiti. Tako je sudio grof o odgovoru svoga zeta, ali nije
                     ništa rekao.</p>
                  <p>Nezadovoljan, skoro zabrinut, oprosti se sa zetom koji je morao odmah krenuti u
                     Zagreb ako je htio da uđe u trag bjeguncima.</p>
               </div>
               <div type="chapter">
                  <head>IV.</head>
                  <p>Ta pustolovina Arturova, a i ponašanje grofa Orfea u toj zgodi, vrlo je
                     zabrinulo Branimira. On je čvrsto odlučio da će sve pothvatiti da od svoga
                     tasta zauvijek odstrani osobu koja je i ocu i sinu postala opasnom, a radi koje
                     je i na samu porodicu padala već sjena sramote.</p>
                  <p>Sjetio se je sada razgovora s ocem nakon svojih zaruka s Melitom i uviđao kako
                     se sve više sraštava sa životom porodice svoje žene, i primjećivao kako se
                     odasvud primiču valovi u kojima će ta porodica s lakoumnosti svojih članova
                     propasti.</p>
                  <p>Na njem je bilo - baš kao što mu je otac proricao - da kao najbliži pomogne
                     ugroženicima i da spasi što se spasiti dade. I zato, premda se nije nikada
                     bavio takim poslovima, makar da mu je to užasno mrsko bilo, on se je riješio da
                     pod svaku cijenu nađe pobjegle pustolove.</p>
                  <p>Branimir je udesio potragu vrlo praktičnim načinom. Raspitao se je najprije na
                     južnoželjezničkom a onda na državnom kolodvoru radi Artura i Elze. Nije išao
                     glavarima postaje, ni blagajnicima koji su taj dan izdavali putnicima karte,
                     nego je ispitivao željezničke službenike i prtljažare da li je na kolodvor
                     stigao husarski časnik take i take vanjštine i s kim. Na južnoželjezničkom
                     kolodvoru ne znadoše mu ništa kazati, ali na državnom našao se služitelj koji
                     je iz kupea nosio ručne torbe i druge stvari mladog husarskog oficira i jedne
                     gospođice koji su baš onako izgledali kao što ih je opisao Branimir.</p>
                  <p>Bjegunci su po kazivanju istoga služitelja obilno i veselo doručkovali u
                     kolodvorskoj restauraciji, a onda mješovitim vlakom otputovali u Sisak. Za
                     dalji put nisu uzeli karte.</p>
                  <p>- To što je čuo bijaše dosta Branimiru. On je sigurno držao da će ih zateći u
                     Sisku gdje su nepoznati i gdje mogu jedan, dva dana zajedno sprovesti. Navečer
                     sjeo je u željeznički vlak koji oko ponoći stiže u Sisak: drugoga vlaka nije
                     bilo.</p>
                  <p>Na sisačkom kolodvoru doznao je istim načinom kao i u Zagrebu da je mladi
                     husarski oficir s mladom gospođicom, elegantne vanjštine, odsjeo u kaptolskoj
                     gostioni.</p>
                  <p>- Ali taj isti oficir - govorio mu dalje željeznički poslužnik - otputovao je
                     nekamo dalje večernjim vlakom... Na koju stranu, ne znam, jer nisam pazio na
                     to.</p>
                  <p>- A ona gospođica?</p>
                  <p>- Nije bila u njegovu društvu... Sigurno je ostala u gostioni.</p>
                  <p>Branimir odveze se odmah u gostionu gdje je uzeo sobu za prenoćenje.
                     Gostioničar koji je kao stari Siščanin dobro poznavao Branimira i svu Rudnićevu
                     porodicu, vrlo se začudio da vidi pod svojim krovom Branimira koji nikada nije
                     običavao noćivati u Sisku ako je bio na putovanju.</p>
                  <p>- Vi se čudite momu dolasku u ovo doba! Nemate krivo. Neobičan je povod koji me
                     je doveo u vašu gostionu.</p>
                  <p>Branimir se uvalio u trošni naslonjač, zapalio finu egipatsku cigaretu i
                     nastavio razgovor s gostioničarom koji je s poštovanjem (Rudnići bijahu u svoje
                     vrijeme najuglednija porodica u Sisku) pred njim stajao.</p>
                  <p>- Prije svega molim vas da se ovo što s vama govorim ne čuje dalje... Ja znam
                     da vi umijete mučati i da ste valjan čovjek. To sam samo uzgred spomenuo, jer
                     vam valja znati da se stvar mene ne tiče. Radim na molbu druge jedne osobe.
                     Molim vas dakle, da mi ukratko date obavijest o stvari koja će vam biti
                     poznata... U vas je, zar ne, poslije podne odsjeo mlad husarski oficir?</p>
                  <p>- Jeste, došao je mješovitim vlakom.</p>
                  <p>- Onizak, crne kose i brčićâ, elegantan...</p>
                  <p>- Sve tako.</p>
                  <p>- A s njim je došla i mlada, crnomanjasta dama?</p>
                  <p>- Dovezli su se zajedno u hotel i uzeli dvije sobe, jednu uz drugu.</p>
                  <p>- Ali je oficir opet otputovao.</p>
                  <p>- Da, on je otputovao, ali ona je ostala tu.</p>
                  <p>- Spava li?</p>
                  <p>- Bog sačuvaj! Zabavlja se dolje u blagovalištu s domobranskim časnicima...
                     Moram reći da mi se ta osoba nimalo ne sviđa. Njezino ponašanje suviše je
                     slobodno, skoro razuzdano... Pije šampanjac kao svaki muškarac.</p>
                  <p>- Mogu li vidjeti to društvo a da me ona ne opazi?</p>
                  <p>- Izvolite sa mnom!</p>
                  <p>Kada su sašli u hodnik prizemlja gdje je bilo blagovalište čuo se je iznutra
                     bučan razgovor, smijeh, pjevanje i zveket čaša. Društvo je govorilo mađarski.
                     Gostioničar povede Branimira u pobočnu sobu iz koje je mogao dobro vidjeti
                     društvance koje je pravilo toliku viku i galamu. Bilo ih je u svem četvero na
                     okupu. Čelo stola sjedila je Elza u putnom, elegantnom odijelu, vesela i sva
                     zažarena u licu. Do nje je zdesna sjedio domobranski nadliječnik s izrazitim
                     semitskim licem. Bio je ružan i boležljiva izgleda. Lice mu bijaše
                     blijedožućkasto, oko očiju i po nosu pjegućavo, vlasi kovrčaste, a ispod njih
                     se je hvatao lišaj koji se je dalje gubio u gustoj kosi. Nos je imao tubast, a
                     usnice odurno debele. Bio je strastven kartaš, a danas, pošto mu je sreća
                     vanredno poslužila, častio je svoje društvo jeftinim slatinskim šampanjcem.</p>
                  <p>S lijeve strane Elzi sjedio je natporučnik visoka stasa i plećast. Imao je
                     svijetložutu kosu i modre oči. Brada i brci nisu mu rasli. Bio je to sin
                     županijskoga velikoga suca u tolnajskoj županiji, koji je htio da mu sin izuči
                     prava ali mu se nije želja ispunila. Gospodski sinak sproveo šest semestara
                     besposleno u Budimpešti, kartao se, trošio silne novce i zadužio se tako da je
                     time upropastio svoga oca koji bijaše čovjek valjan i svagdje uvažen. Da
                     poplaća sinove dugove, dirnuo je u pupilarne novce koje je kanio nadoknaditi
                     prihodom iz svoga plemićkoga dobra. No stvar je došla prije na vidjelo i sada
                     je nastala katastrofa. Prijatelji priskočili mu zadnji čas u pomoć i
                     nadoknadili manjak. Time su ga spasili od istrage i tamnice, ali se je starac
                     po višem migu morao zahvaliti na službi i otišao kuburiti na zaduženo svoje
                     imanje. Ta nesreća nije međutim opametila njegova sina. On je, odsluživši
                     jednogodišnju dobrovoljačku službu, prešao u domobranstvo gdje su ga preuzeli
                     kao časnika. Od oca nije mogao ništa više dobivati, ali to ga je malo smetalo.
                     On je kraj svega toga mnogo trošio i živio raskošno, preko svoje snage.</p>
                  <p>Treći koji je sjedio uz natporučnika bio je poručnik kod iste pukovnije,
                     najmlađi po dobi među svojim drugovima. Bio je simpatična, crnomanjasta lica i
                     elegantne vanjštine. Otac mu je služio godine 1848. kao kapetan pod generalom
                     Bemom kod njegovih Sikuljaca, i bio među honvedima koji su se kasnije
                     pomilovani vratili u svoju domovinu, vrlo uvažena ličnost. Zasluge oca nisu
                     zaboravili kod vlade. Njegova najmlađega sina primiše u Ludoviceju čim je
                     otvorena bila. Nadali su se da će na sina prijeći sve vojničke i otadžbinske
                     vrline, ali su se prevarili koji su to očekivali. On je tek sa slabim uspjehom
                     svršio taj vojnički zavod, a kao časnik nije pokazivao ni osobita mara za
                     službu niti za obrazovanost u vojnoj struci. I on je živio nad svoju snagu i
                     bio pun dugova.</p>
                  <p>Tu dvojicu htjedoše njihovi poglavari popraviti time da budu premješteni
                     drugamo gdje mladi lakomisleni časnici ne imaju prilike toliko trošiti niti se
                     zaduživati. Poslali ih stoga u Hrvatsku, tobože pod izlikom da nauče hrvatski.
                     No oni hrvatski, izuzevši komandu, nisu naučili, a opet se nisu odučili svoga
                     dosadanjega načina života. Oni su i u novom službenom mjestu našli dosta
                     prilike da lakoumno troše novac i da se zadužuju.</p>
                  <p>Taj najmlađi u društvu, taj crnomanjasti poručnik najviše se sviđao Elzi. Ona
                     je našla da je vrlo nalik Arturu, njezinu jednodnevnomu idealu. S njime je
                     najviše govorila, znamenovne poglede izmjenjivala i kucala se. Šteta da nije
                     bliže nje sjedio.</p>
                  <p>Nadliječnik nabrojio je na susjednom stolu deset praznih boca šampanjca koje su
                     ondje poredane stajale da se ne bi zaboravilo koliko se je toga ispilo. Škrt po
                     naravi, on je odmah proračunao koliko stoji piće što ga je on naručio, i došao
                     do zaključka da je on sa svoje strane dosta učinio. On je večeras pio više nego
                     obično i mislio je već predložiti da se raziđu. Ali njegovim drugovim i Elzi ne
                     bijaše još dosta.</p>
                  <p>- Ta mi nemamo više ni šampanjca! - uskliknu Elza dignuvši praznu posljednju
                     bocu sa stola uvis. - Hej, konobaru! - viknu nato slabušnomu, bljedolikomu
                     momčetu koje je u kutu sobe na stolcu drijemalo. - Donesite još dvije flaše...
                     Ali boljega... clicquota... - Pa pogledavši svoje drugove oko stola, primijeti
                     im s nekim ponosom: - To ja plaćam!</p>
                  <p>Natporučnik si zadovoljno zafrknu brk.</p>
                  <p>- Vi imate nakanu da nas pod stol spravite! - reče poručnik razigran.</p>
                  <p>- Pa vi ste muškarci, vi ste oficiri! Ah, zašto nisam ja muško? - vikala je
                     Elza i udarila u razuzdan smijeh.</p>
                  <p>- Onda ne biste imali toliko sreće u ljubavi! - primijeti nadliječnik i stade
                     se, kao da je bogzna kakvu dosjetku rekao, ceriti, pri čem se raskriše njegovi
                     žućkasti, gnjili zubi.</p>
                  <p>Konobar je međutim donio šampanjac i friške čaše koje je odmah natočio. Dok se
                     je u čašama žestoko piće pjenilo i iskrilo, ustade Elza, i držeći čašu u ruci,
                     nazdravi svojim drugovima:</p>
                  <p>- Prosit!</p>
                  <p>- Prosit! - prihvate ovi, čaše zveknu, a Elza zapjeva zvonkim svojim,
                     uvježbanim glasom đačku pjesmu:</p>
                  <p xml:lang="lat">
                     <l>Gaudeamus igitur,</l>
                     <l>Juvenes dum sumus!</l>
                  </p>
                  <p>Gospoda časnici prihvate, i pjesma bude do kraja ispjevana s najvećim
                     oduševljenjem. Nato natporučnik i poručnik tresnuše čašama o pod, za njima
                     nadliječnik, a napokon i Elza koja nije htjela za njima zaostati.</p>
                  <p>- Ajdemo! - reče tiho gostioničaru Branimir koji je iz svoga zakloništa čitav
                     taj prizor motrio i koji ga je ispunio najvećim gnušanjem naprama toj
                     emancipiranoj, propaloj djevojci.</p>
                  <p>- To se ne da gledati, zar ne? - reče gostioničar kad su bili u hodniku.</p>
                  <p>- Izgubljen stvor! - izusti preda se Branimir i zaželi gostioničaru laku
                     noć.</p>
                  <p>- Treba li još što vaše gospodstvo? - upita smjerno gostioničar.</p>
                  <p>- Ništa... Jedino vas molim da pripazite da ta djevojka ne odmagli bez moga
                     znanja... Uostalom, ja ću već i sam bdjeti nad njom...</p>
                  <p>Branimir ode u svoju sobu koja je bila do Elzine, brzo se svuče i leže u
                     krevet. Nije mogao da usne. Ta razuzdana djevojka koja se je tako lijepo
                     isticala u muškim orgijama nije mu išla iz glave. Je li tomu kriv uzgoj? Stade
                     dalje razmišljati... Možda je imala najpoštenije roditelje i najbolji uzgoj kod
                     kuće, pa je ipak zastranila... Ili imadu pravo oni koji zastupaju teoriju o
                     prirođenim porocima, o manijama razne vrsti? Bilo ovako ili onako, Elza bijaše
                     žalosna pojava sadašnjega društvenoga života, opasno biće u svakoj porodici.
                     Zato je treba pošto-poto ukloniti zavazda iz Delidvora jer će doći do još većih
                     sablazni.</p>
                  <p>Dolje su još trajale orgije maloga ali neobuzdanoga društvanca. Čak u sobu
                     Branimira dopirao je ovda-onda smijeh i pjevanje, i to je trajalo dugo, dugo...
                     Branimir pogleda na uru. Bilo je pol tri sata poslije ponoći. To ga uznemiri.
                     Pobojao se da neće Elza ravno iz gostione otići na kolodvor i jutrošnjim ranim
                     vlakom otputovati. Ta se bojazan nije međutim ispunila. Nadliječnik koji je bio
                     u društvu najtrezniji, opazio je na Elzi da nije daleko od potpunoga opoja. Do
                     toga nije smjelo doći. Zato kada je mladi poručnik poslije Elze i natporučnika
                     naručio još dvije flaše šampanjca, nadliječnik je skočio na noge i odlučno
                     prosvjedovao proti daljnjemu piću. Pri tom je uhvatio zgodu te je jednomu i
                     drugomu časniku prišapnuo riječi:</p>
                  <p>- Ona ne smije više piti.</p>
                  <p>Taj razlog djelovao je. Mladi časnici bijahu sporazumni da se ide. Sutra ionako
                     imade svaki od njih službu radi koje moraju rano biti na nogama. I Elza nije
                     imala ništa protiv toga. Postala je ujedanput mirnija i manje je govorila. Tim
                     više mijenjala je poglede s poručnikom i smiješila se.</p>
                  <p>Bile su već minule tri ure poslije ponoći kada se je društvo diglo na polazak.
                     Sva trojica poprate Elzu u prvi kat i tu se stadoše s njom praštati. Uznemirili
                     su cijelo svratište. Poručnik se je zadnji oprostio sa Elzom. Ova ga je za ruku
                     pridržala, i dok su nadliječnik i natporučnik nešto odmakli, reče mu ona tiho i
                     povjerljivo kao da joj je stari znanac:</p>
                  <p>- Posjeti me sutra!</p>
                  <p>- Prije jedanaeste ne mogu... imam službu! - odgovori poručnik koji se je stao
                     smiješiti vidjevši koliku je milost u nje stekao.</p>
                  <p>- Onda ću biti baš gotova s mojom toaletom... Dođi svakako!... Ja te željno
                     očekujem! - To govoreći, otvori vrata svoje sobe i, stojeći na pragu, dobaci mu
                     prstima cjelov.</p>
                  <p>Poručnik se nasmiješi i pođe žurno za drugovima, pjevuckajući jedan pasus iz
                     mađarske pjesme Körösi leány.</p>
                  <p>- Dakle točno u jedanaest! - viknu ona još za poručnikom i zatvori vrata svoje
                     sobe pošto je vidjela da je on, niti se ne obazrevši, kimnuo glasom kao u znak
                     da je čuo njezine riječi i da će doći.</p>
                  <p>Posljednje ove riječi Elzine čuo je i Branimir koji je još uvijek budan ležao.
                     Te su ga riječi umirile. Elza će, dakle, sutra dopodne biti tu, a dotle ima on
                     dosta vremena da stvar posve uredi po svojoj osnovi.</p>
                  <p>Sutradan potraži šefa gradskog redarstva još prije uredovnih sati. Srećom našao
                     ga je u uredu kamo je danas ranije nego obično došao jer su u njegovu stanu
                     nove parkete metali. Branimir se je kod redarstvenoga izvjestitelja zadržao
                     dobre pol ure i s njim potanko sve uglavio, a onda se opet vratio u svratište
                     kamo je doskora stigao i sam redarstveni izvjestitelj praćen jednim detektivom
                     koji je u hodniku imao čekati dok bude zvan.</p>
                  <p>Elza je međutim dok su se te priprave radi nje činile, tvrdo spavala. Bilo je
                     već oko deset ura, a ona je još spavala. Iz njezine sobe nije se nijedanput još
                     zvonilo.</p>
                  <p>Dalje se nije moglo čekati. Redarstveni izvjestitelj naloži sobarici da odmah
                     probudi gospodičnu koja spava u sobi br. 4, jer da jedan gospodin mora s njom
                     smjesta govoriti.</p>
                  <p>Sobarica morala je jako lupati na vratima dok su se napokon otvorila. Za
                     nekoliko časova vrati se i kaza šefu redarstva da gospodična moli kartu one
                     osobe koja s njom govoriti želi.</p>
                  <p>Branimir izvadi svoju posjetnicu i preda je sobarici.</p>
                  <p>- Kažite gospodični - reče sada strogim, oblasnim tonom redarstvenik - neka se
                     što brže može obuče; mi nećemo čekati na nju.</p>
                  <p>Kada je Elza na posjetnici pročitala ime Rudnićevo, slutila je, premda nejasno,
                     o čem se to radi. - Valjda me - mislila je u sebi - grof traži... Ali zašto
                     onda nije došao sam, već je poslao svoga zeta? - A taj zet nije joj bio nimalo
                     simpatičan. Uvijek ozbiljan, mučaljiv, kadšto i mrk, osoba koja od sebe druge
                     odbija, niti im dopušta da mu se približe... Ona se je uvijek bojala toga
                     grofova zeta, a sada ju je pogotovu obuzeo strah s njegova dolaska. Što hoće on
                     s njom?... Čemu je došao u društvu sa šefom policije?</p>
                  <p>Pod utiskom straha što ga je osjećala Elza u taj mah, ona je brzo uredila svoju
                     bujnu kosu i obukla vrlo ukusnu bijelu spavaću haljinu, a onda rekla sobarici
                     da gospodin može unići.</p>
                  <p>Elza je zadrhtala kada je Branimir stupio k njoj u sobu. Njegovo lice bijaše
                     strogo s izrazom omalovaženja spram njezinoj osobi.</p>
                  <p>- Znate li vi što ste učinili? - upita on oštro, motreći je pronicavim
                     pogledom.</p>
                  <p>- Znam! - dahne ona glasom koji je zanosio na prkos ali ujedno odavao strah i
                     tjeskobu.</p>
                  <p>Branimir je gledao jedan čas. Bila je sva zažarena i podbuhla u licu, a
                     zaudarala je vinom.</p>
                  <p>- Vi ste bez dozvole, ne rekavši nikomu ni riječi, pobjegli iz ugledne kuće,
                     što nije slobodno... Vi se nalazite tu bez putne iskaznice, bez svjedodžbe, bez
                     ičesa... Kažite što vas je ponukalo da ste se odvažili na taj sramotni
                     korak?</p>
                  <p>- Ja ću vam iskreno reći - poče sada Elza već slobodnije govoriti pošto se je
                     od prve uzbuđenosti sabrala. - Ja neću da budem milosnica staroga muža - reče
                     besramno i bez okolišanja.</p>
                  <p>- Čija milosnica? - pitaše Branimir čineći se nevještim.</p>
                  <p>- To nije nikakva tajna - odgovaraše još besramnije djevojka - da me je
                     nasnubio stari grof... On me je primio u službu, a ja sam bila u nevolji i
                     morala sam pristati na sve.</p>
                  <p>- To vam nitko neće vjerovati... Poštena djevojka ne da se od nikoga nasnubiti,
                     a da u vas nema poštenja, dokazuje najbolje vaš bijeg s mladim grofom. Je li
                     vas možda i on silio da s njim bježite?</p>
                  <p>- Ne!... On mi je to samo predložio, a ja sam rado pristala jer je on mlad i ja
                     ga ljubim - govorila je Elza i smijala se pri tom bezočnošću posve pale
                     djevojke.</p>
                  <p>U Branimiru zakipi krv. U svom životu nije se sreo s takvom besramnošću u tako
                     mlade djevojke. Činilo mu se kao da se ta prevejanka počima s njim titrati, i
                     to ga je razjarilo.</p>
                  <p>- Čujte me što ću vam kazati! - progovori on dršćućim glasom od jarosti. - Vi
                     ćete odmah prvim vlakom odovuda otputovati!</p>
                  <p>- Kamo? - upade mu u riječ Elza, a na licu joj se pojavio očiti, nedvojbeni
                     prkos.</p>
                  <p>- Onamo otkud ste došli u ovu zemlju... u Beč, ili kamo vas volja, ali ovdje
                     nećete ostati.</p>
                  <p>- Ja ipak ne idem.</p>
                  <p>- Vi ne idete?</p>
                  <p>- Ne, ja ću tu dočekati grofa Artura... on dolazi prekosutra, pa ćemo zajedno
                     dalje.</p>
                  <p>Branimir je omjeri bijesnim pogledom od glave do pete kao da je njim smrviti
                     hoće i, ne rekavši ni riječi, izađe iz sobe.</p>
                  <p>Čuo je kako se je Elza za njim u sav glas nasmijala. Rugala mu se misleći da je
                     pred njom uzmaknuo. Ali joj je odmah prisjeo taj smijeh. Jedva je Branimir
                     izašao iz sobe, stupio je u nju šef gradske policije, golema ljudina,
                     samosvjestan i energičan do skrajnosti.</p>
                  <p>Što je govorio s Elzom i kako je postupao s njom, bilo bi suvišno spominjati,
                     dosta je navesti da je uspjeh njegova uredovanja bio potpun.</p>
                  <p>Elza je za pol ure u pratnji detektiva, pod čijom je paskom imala putovati do
                     Zidanoga Mosta, odvezla se u fijakeru na kolodvor otkuda je za jednu uru
                     otputovala put Zagreba i dalje u Beč.</p>
                  <p>Još prije podne dobio je Branimir kartu od šefa policije na kojoj mu lakonički
                     javlja da je sve u redu!</p>
                  <p>Težak kamen svalio se sa srca Branimiru koji se je, zadovoljan uspjehom svoje
                     misije, isti dan vratio u Zagreb.</p>
                  <p>Sutradan u vrijeme kada je imao stići sisački vlak kojim je mogao stići Artur,
                     našao se Branimir na peronu državnoga kolodvora. Htio je vidjeti da li će Artur
                     njim doći. I došao je. Hitrim korakom projurio je mimo Branimira koga je
                     izazovnim načinom fiksirao. Ujedanput se okrene i pristupi k Branimiru, te reče
                     ni ne gledajući mu u lice:</p>
                  <p>- À propos!... Da znate, moj gospodine... Meli je jedini honetan stvor među
                     vama... Vi ste drugi svi bagaža!</p>
                  <p>Rekavši to, pohita opet dalje zvekećući užasno po podu svojom husarskom
                     sabljom.</p>
                  <p>Branimir je bio sada siguran da je Artur bio kod Melite koja mu je pomogla u
                     novčanoj neprilici. U prvi mah je htio da joj piše da dozna što je u stvari. No
                     doskora se predomisli. Što je Meli imala sa svojim bratom, to ne spada na
                     nj.</p>
                  <p>Večernjim vlakom otputovao je Artur u Budimpeštu prilično zadovoljan tim što je
                     polučio.</p>
               </div>
               <div type="chapter">
                  <head>V.</head>
                  <p>Grof Orfeo, došavši u Trst radi Artura i Elze, posjetio je najprije markezicu
                     Mary. Ova se je njegovu dolasku obradovala, ali kada je iz grofovih usta čula
                     radi čega je došao, kad je saznala da je njezin »bébé«, ugrabio ljepušnu i
                     mladu drugaricu svoje matere, onda se je silno razjarila na Artura i pisala mu
                     list pun gorčine kojim mu otkazuje svoju ljubav.</p>
                  <p>Stari ženar, kada već nije mogao da sâm vrati sinu žao za sramotu, ocrnio ga je
                     kod njegove pokroviteljice samo da mu se osveti bud kojim načinom. U svojoj
                     strasti postao je pakostan poput nerasudna djeteta. No Artur se je vješto
                     izvukao iz škripca i izgubljenu milost markezičinu opet sretno zadobio. On je
                     njoj prikazao cijelu stvar u drugom vidu. Pisao je naime markezici o nelijepom
                     odnošaju oca sa drugaricom njegove majke koji se je grofu svagdje vrlo
                     zamjerao. On je stoga odlučio učiniti kraj tomu nedostojnomu očevu životu, pa
                     je lukavo odmamio djevojku iz roditeljske kuće... Što je on time kanio, tomu da
                     je najbolji dokaz što ju je na milost božju ostavio u Sisku i nije se za nju
                     više brinuo.</p>
                  <p>Ovaj list je posve umirio markezicu. Poznavajući grofa kao na glasu ženara, ona
                     je imala razloga da vjeruje Arturu. Njegov list je primila isti dan kada se je
                     grof s kratkoga izleta vratio iz Venecije u Trst. Došavši k njoj u posjet da se
                     oprosti, markezica je saopćila grofu sadržaj Arturova lista i naslađivala se
                     velikom zabunom grofovom komu nije pošlo za rukom oprati se od krivnje pred tom
                     iskusnom i prepredenom ženom. Sada je ona još više svemu vjerovala što joj je
                     Artur o toj stvari pisao.</p>
                  <p>Prazna srca i ogorčen vratio se grof u Delidvor gdje ga je čekalo drugo
                     razočaranje, drugi udarac. Za njegova kratkoga odsuća pobrinuo se Branimir da
                     svojoj punici pribavi drugu, čestitu drugaricu. Tu je našao u osobi gospodične
                     Eveline koja bijaše guvernantom u kući jednoga zagrebačkoga generala koji je
                     pred nekoliko dana sretno udao svoju kćer, čime je mjesto guvernante u njegovoj
                     porodici postalo suvišno. Gospodična Evelina imala je najljepše svjedodžbe i
                     uživala glas savjesne i naobražene odgojiteljice, koja je tim lakše mogla
                     preuzeti mjesto drugarice u stare gospođe. Ne bijaše već mlada, a lijepa nije
                     bila nikada. Bijaše povisoka stasa, mršava, lica uzahna i kratka, a nerazmjerno
                     duga i šiljasta nosa koji bijaše najveći zlotvor njezine vanjštine. Imala je
                     još jedno rijetko svojstvo, duševno. Bila je bogomoljka i nabožna kao
                     koludrica. U svakoj kući gdje je dosada bila, kušala je ona presaditi osjećaj
                     bogomoljnosti i kršćanske nabožnosti, što joj je u svim uglednijim kućama i
                     uspjelo jer se je držalo da nabožnost, makar i afektirana, spada k boljemu
                     društvenom tonu. Branimir je dobro sudio da bi gospodična Evelina bila kao
                     stvorena za drugaricu njegovoj histeričnoj punici. On ju je stoga uzeo u službu
                     grofičinu na vlastiti riziko i odvezao se s njom u Delidvor. Branimir je
                     najprije sam pošao do grofice i sve joj ispričao o Elzi što je u Sisku vidio,
                     pa je onda zaključio riječima:</p>
                  <p>- Takvoj djevojci nema mjesta u nijednoj pristojnoj kući, zar ne, maman?</p>
                  <p>- Dakako da ne!... Ali tko bi si to mislio?... Tako lijepa, umiljata i pametna
                     djevojka... Ja se samo čudim da moj Orfeo nije ništa opazio... Ali on je suviše
                     dobar i plemenit i po sebi sudi sve druge.</p>
                  <p>- Čovjek se često vara u sudu o drugima - reče Branimir s teškom mukom
                     susprežući smijeh koji ga je dražio slušajući mnijenje grofičino o njezinu
                     Orfeu. - Ali taj slučaj poučio nas je da moramo biti oprezni i paziti koga
                     uzimamo u službu. Ti, maman, ne možeš biti bez drugarice... i ja sam ti već
                     doveo jednu. Vrlo je čestita, dapače nabožna.</p>
                  <p>- To mi je vrlo drago... Ovih par dana što sam bila sama pogibala sam od
                     dosade... Već sam se jako priučila na drugaricu. Neka dođe ta nova.</p>
                  <p>Branimir otvori vrata od pobočne sobe i dade Evelini znak da uniđe. Obje se
                     gospođe radoznalo zgledaše. Grofičino lice postade nekako kiselo kada je
                     vidjela pred sobom dugačko, mršavo stvorenje s onim šiljastim, dugim nosom.
                     Grofici je uvijek ugodno bilo ako je imala uza se lijepa, simpatična lica.
                     Evelina usuprot bijaše vrlo zadovoljna kada je uočila staru, nemoćnu groficu.
                     Tu će, mišljaše ona, moći dati po volji maha svojim nabožnim osjećajima.</p>
                  <p>Evelina se pokazala odmah vrlo vještom i okretnom u svom novom položaju.
                     Upoznala je za jedan dan ćud, načela i navike stare gospođe, pa je prema tomu
                     udesila svoje postupanje. Već prvi dan počela je čitati iz Svetoga pisma i
                     tumačila nejasna mjesta grofici koja je začudo pozorno pratila to štivo. Još
                     više svidješe joj se legende o svecima i sveticama i legende o drugim božjim
                     ugodnicama. Evelina tako je lijepo čitala, tako zanimivo tumačila ova sveta
                     štiva, da grofica nije još nijedanput zadrijemala, što joj se svaki put
                     dogodilo kada joj je Elza čitala Marlittine romane. Evelina pošla je i dalje pa
                     je umiljatim, prosećim načinom uputila groficu kako je ne samo nužno nego i
                     uzvišeno više puta na dan uzdići pamet k stvoritelju Bogu, uznijeti se dušom
                     pred njegovo prijestolje, pa mu se tu klanjati i moliti. - Nema ništa ljepše,
                     ugodnije i uzvišenije nego ovakav duševni saobraćaj među stvorcem i stvorom
                     njegovim - govorila je Evelina s oduševljenjem grofici, a ovoj su se te riječi
                     duboko zasjekle u srce te se je ona sada čudila kako je mogla tolike godine
                     biti bez molitve i saobraćaja s Bogom. Njih su dvije odsele svako jutro i večer
                     išle u dvorsku kapelicu i ondje se Bogu molile, iz početka kratko, a onda sve
                     dulje i dulje. Dozvolom grofice dala je Evelina urediti dosta zapuštenu
                     kapelicu. Tarac od mozaika bude opran i olašten da se je sve svijetlio, sa
                     stijena koje bijahu urešene fresko-slikama, zbrisana je debela prašina i
                     paučina, oltar u red stavljen da ga je bilo ugodno gledati, a u srebrnoj
                     uljenici koja je visjela sa stropa kapelice gorio je žižak dan i noć u slavu
                     zaštitnice plemenitoga doma sv. Kate. - Božja kuća valja da se drži u najvećem
                     redu! Ako redimo i ljepšamo svoje, ljudske stanove, kako smijemo zaboraviti na
                     božji stan? - primijetila je Evelina grofici kada je kapelica bila dokraja
                     uređena, a starica se je skrušeno kajala da je tolike godine taj božji dom tako
                     užasno zanemariti dala u koji poslije Melitine svadbe osim najvećih blagdana
                     nitko ni zavirio nije.</p>
                  <p>Nova drugarica dobila je potpunu vlast nad svojom gospodaricom. Što god je
                     Evelina rekla, preporučila i svjetovala, sve je bilo dobro, sve se je to imalo
                     ispuniti. Primajući savjet Evelinin, grofica se je odsele skupa s Evelinom
                     svake nedjelje ispovijedala i pričešćala u dvorskoj kapelici gdje je u nedjelju
                     i blagdane čitana sv. misa što je prije bivalo samo na Uskrs i Božić i na dan
                     sv. Katarine; ona je nadalje odredila da služinčad ima crkvu po nedjeljama i
                     blagdanima polaziti, u posne dane postiti, zabranila je kletve i psovke i
                     nepristojan govor u svom dvoru, na što dosele nitko nije pazio. Grofica je
                     stala podupirati uboge i siromahe koji su bili njezini podanici ili njihovi
                     potomci, darivala je župnu crkvu crkvenim ruhom, voštanicama i drugim
                     potrepštinama, a uz to činila i druga djela kršćanskoga milosrđa. Evelina je
                     malo-pomalo unijela posve drugi život, život kršćanski u ovaj stari boljarski
                     dom.</p>
                  <p>Kada se je grof vratio iz Trsta kući pa mjesto Elze našao Evelinu s onim
                     njezinim licem i vidio što ona s groficom radi i kako hoće da sve u dvoru
                     preobrazi, on se je hvatao za glavu i govorio u najvećoj ogorčenosti:</p>
                  <p>- No, to mi je još samo trebalo!</p>
                  <p>Od prvoga časa on je zamrzio na tu ružnu, mršavu djevojku koju nije nikada
                     prijazno pogledao, niti je prijazno oslovio. On je imao i povoda da je na nju
                     kivan, jer kraj njezina upliva na groficu nije mogao ni misliti na to da bi je
                     grofica otpustila i da bi onda mjesto nje došla nasljednica poput Elze koju
                     nikako nije mogao da zaboravi.</p>
                  <p>Premda je Evelina svojim oštrim vidom dobro opažala odvratnost koju grof
                     pokazuje naprama njezinoj osobi, ona se ipak nije žacala da pokuša svoju sreću
                     i sa samim grofom. Jednom prilikom počela je mirnim svojim i promišljenim
                     načinom razlagati grofici kako bi lijepo i Bogu ugodno bilo da se grof poslije
                     tolikih godina (čula je naime da se grof od svoje ženidbe nije nikada
                     ispovijedao) skruši i s Bogom obračuna dosadanji svoj život.</p>
                  <p>Grofica se je čisto prestrašila čuvši tu želju svoje drugarice:</p>
                  <p>- Ne, zaboga... Kanimo se toga posla... Mi ne bi uspjele, a grofa bi to silno
                     ozlovoljilo. On bi odmah uvidio da radimo po dogovoru. Žalibože on ne drži do
                     tih svetih stvari, a napokon, zašto da ga uznemirujemo... On je dobra i
                     plemenita, prava kršćanska duša... čovjek bez grijeha.</p>
                  <p>To se doduše nije nimalo slagalo s onim što je Evelina čula o grofu, ali kada
                     je vidjela odlučnu protimbu grofičinu, odustala je predbježno od svoje nakane,
                     ali se nije mogla suzdržati, a da ne primijeti grofici na njezine riječi:</p>
                  <p>- I najpravedniji posrne bar sedam puta na dan, veli Sveto pismo, vaša
                     milosti!... I gospodin grof nije bez grijeha... No kada vaša milost neće, mi
                     nećemo u nj dirati, ali ćemo se moliti za nj Bogu da ga svrne na pravu
                     stazu.</p>
                  <p>- Da, mi ćemo se za nj Bogu moliti! - ponovi grofica.</p>
                  <p>Tako se je sada živjelo u Delidvoru.</p>
                  <p>Artur se je iz svoje neprilike zbog dugova izvukao sretno, ali s malo časti.
                     Kad mu nije pošlo za rukom dobiti od oca novaca, on je izravno otputovao k
                     Meliti u Orlovac. Rekao joj da će mu biti pomoženo s jednom tisućom forinti.
                     Melita htjela mu je tu svotu dati od onih cekina što ih je dobila za putni
                     trošak od Branimirova oca i koji su netaknuti ostali. Artur je to odbio. Onda
                     mu je ponudila vrijednosni jedan papir koji je glasio na tisuću forinti, što ga
                     je sa desetak sličnih dobila od Branimira kao jutarnji dar. Ali ni to nije htio
                     velikodušni brat da primi, jer nije želio da ona dira u stvari koje su joj
                     draga uspomena. On je tražio samo jednostavni žiro svoje sestre na mjenicu koja
                     je glasila na tisuću forinti, koju je on prihvatio i koja se je imala platiti
                     za tri mjeseca.</p>
                  <p>- Dotle će valjda biti u oca novaca da mi pošalje tu bagatelu, i ja ću tada
                     mjenicu iskupiti.</p>
                  <p>Melita, poznavajući još slabo bratovu beskrajnu lakoumnost, dade mu svoj žiro,
                     a on se s mjenicom vrati odmah u Sisak gdje je čuo što se je zbilo s Elzom. Bio
                     je sretan da se je tako lako riješio te djevojke. Došavši u Zagreb, pobrinuo se
                     je za drugog žiranta i našao ga slučajno u gostioni gdje je odsjeo. Bio je to
                     grof Janko. Mjenica sa Melitinim žirom glasila je sada već na deset tisuća
                     forinti. Krivotvorenje nije se moglo opaziti jer je na mjenici pripisana bila
                     istom rukom i istim crnilom jedina riječ »deset« pred riječ »tisuća«, a jedna
                     ništica dodana brojevima koji su označivali mjeničnu svotu.</p>
                  <p>Grof Janko je bez oklijevanja potpisao tu mjenicu kao drugi žirant znajući
                     dobro da od njega neće nitko tražiti da je plati. Melita bila je tako dobar
                     jamac uz svoga supruga da njegovo jamstvo nije ni dolazilo na vagu.</p>
                  <p>Kada su minula tri mjeseca i mjenica dospjela, prihvatnik se nije javio.
                     Novčani zavod u čijim je rukama bila mjenica, sjetio je brzojavom Artura na
                     njegovu platežnu dužnost, ali je dobio od njega odgovor da on nije kadar
                     platiti nego neka se obrate na prvoga žiranta, koji je spreman mjenicu
                     iskupiti. Branimir bijaše taj dan odsutan iz Zagreba. Imao je neki važni
                     poslovni dogovor s ocem, pa je naglo otputovao na Rijeku otkud se je imao treći
                     dan vratiti. Da toga nije bilo, uprava novčanoga zavoda bila bi se obratila na
                     samoga Branimira da stvar uredi. Ali ovako nije bilo druge nego se diskretnim
                     putem obratiti na prvoga jamca. Poslaše brzojavni odgovor Arturov Meliti i
                     javiše joj da je mjenica protestovana. Ujedno je najuljudnije umoliše za brzu
                     obavijest da li je voljna odmah platiti taj mjenični dug da ne bude sudbenoga
                     postupka.</p>
                  <p>Melita bijaše izvan sebe kada je primila to kobno pismo. Ona je, istina,
                     potpisala kao žirant mjenicu, ali ta je glasila na tisuću forinti što je svojim
                     očima vidjela, a sada traže od nje da plati deset tisuća forinti. Tako se nije
                     ona ujamčila niti je voljna bila toliku svotu platiti.</p>
                  <p>U velikoj neprilici koja ju je tako iznenada snašla, napisa list Branimiru komu
                     sve vrijeme što bijahu rastavljeni nije ni slova pisala. U listu priopćila mu
                     je potanko sve što je znala o toj mjenici i usrdno ga molila neka stvar odmah
                     izvidi, jer je ona u velikom strahu da nije Artur mjenicu krivotvorio. Branimir
                     je razabirao iz svake riječi lista, pa iz čestih ispravaka, da je bila silno
                     uzbuđena kada ga je pisala. To ga je ganulo! Potpis na listu glasio je: »Tvoja
                     Melita«. Bio je vas razdragan pročitavši te dvije riječi s kojih nije mogao
                     dugo da skine očiju.</p>
                  <p>- Dakle se ipak osjeća i naziva mojom! - govoraše sam u sebi. Kako mu je to
                     godilo... Siromah!... Bio je tako s malim zadovoljan i sretan!</p>
                  <p>Branimir je bio odmah uvjeren da je mjenica glede svote krivotvorena. Otišao je
                     smjesta u novčani zavod i dao si pokazati mjenicu. Njegovo vještačko oko
                     opazilo je na prvi pogled da su dopisci u brojkama i slovima naknadno
                     načinjeni. Pismo, ako i isto, nije bilo iz jednoga toka i poteza. Ne rekavši ni
                     riječi, uredio je odmah stvar i iskupio mjenicu. Do Artura nije nikada mnogo
                     držao, ali da je tako nisko pao, toga nije očekivao. Njegov šura nije više za
                     nj bio na tom svijetu.</p>
                  <p>Meliti je odmah odgovorio ljubezno i obzirno. Pisao joj je da se je žalibože
                     njezina sumnja obistinila i da je Artur krivotvorio mjenicu. Ali je moli da o
                     tom nikomu ni riječi ne spomene i da ta tajna ostane među njima.</p>
                  <p>Pročitavši taj list, Melita bila je nemalo iznenađena. Nije se nadala da će se
                     on u ovoj zgodi kavalirski ponijeti.</p>
                  <p>- Alica mogla bi imati pravo da krivo o njem sudim - mislila je ona u sebi
                     bacivši u kamin Branimirov list.</p>
               </div>
               <div type="chapter">
                  <head>VI.</head>
                  <p>Nekoliko dana prije Božića te godine stiže Branimiru radosna brzojavna vijest
                     od Ele da je Melita sretno rodila sina. Ta vijest ga je elektrizovala. Dobio ju
                     je oko podne, a tek uvečer mogao je otputovati i sutradan ujutro prispjeti u
                     Orlovac. Tako dugo morao je da čeka, a već je duhom bio uz kolijevku čeda i
                     postelju ljubljene žene. U kući bijaše mu pretijesno, pa je sašao dolje na
                     ulicu. Ljudi su prolazili mimo njega, a među tima i mnogi dobri znanac, a on se
                     je čudio da ga ne sustavljaju i da mu ne čestitaju.</p>
                  <p>Ne imajući određenoga cilja, otišao je lagano na brzojavni ured da javi ocu
                     sretan događaj. Uzbuđen i rastresen kako je bio napiše na bjelicu kratku
                     vijest:</p>
                  <p>- Dobio si sina, raduj se sa mnom!</p>
                  <p>Činovnik koji je dobro poznavao staroga Rudnića i Branimira, koji je znao da je
                     stari Rudnić već preko deset godina udovac, posumnja o ispravnosti te vijesti,
                     vrati je Branimiru i pokaza na riječ »sina«.</p>
                  <p>- Ovo će biti jamačno krivo!</p>
                  <p>Branimir pogleda na papir i zažari se u licu.</p>
                  <p>- Dašto da je krivo, to se znade!... Zamijenite, molim vas, to riječju
                     »unuka«.</p>
                  <p>- To sam si odmah mislio!... Čestitam!</p>
                  <p>- Hvala vam! - zahvali se Branimir sa sretnim smiješkom na licu. Taj činovnik
                     bijaše prvi koji mu je čestitao, i to čestitanje mu je vrlo ugodilo.</p>
                  <p>Kada se je vratio kući, sjeti se na što je u prvoj uzbuđenosti posve zaboravio,
                     da ima telefon u kući kojim može obavijestiti najbliže znance i prijatelje da
                     mu se je rodio sin. Poslije objeda bio je neprestano kod telefona i javljao
                     prijateljima radosnu zgodu, te primao njihove čestitke. Grof Slavomir i Alica
                     bijahu prvi koje je obavijestio.</p>
                  <p>Vrijeme je međutim odmicalo i Branimir se je morao spremiti na put. Jedva je
                     dočekao čas kad je mogao sjesti u svoj posebni spavaći kupe. On je mislio da će
                     cijelu noć lijepo prospavati, pa frižak i počinut osvanuti u Orlovcu. Ali ovaj
                     put nije mogao nikako da usne. Inače je on u kupeu spavao slatko i tvrdo kao i
                     kod kuće u postelji, ali danas bijaše njegova uzbuđenost tako velika i jaka da
                     je san nije svladati mogao.</p>
                  <p>Na zadnjoj željezničkoj postaji čekale su ga njegove karuce u koje brzo sjede.
                     Začudo nije osjećao ni najmanje pospanosti ili umornosti. Kočijašu zapovjedi da
                     nešto oštrije nego obično tjera. Bila je suha zima. Na planini vidjelo se
                     nekoliko velikih krpa snijega, ali u ravnici ne bijaše mu traga. Hladni sjever
                     duhao je oštro od Drave, i Branimir se je morao dobro umotati u svoju
                     skupocjenu, dabrovinom podstavljenu bundu da ne prezebe. Čim se više primicao
                     Orlovcu gdje ga nije bilo preko pol godine, sve mu je žešće srce kucalo od
                     uzbuđenja i nestrpljivosti. Danas mu se je taj put od željezničke stanice do
                     Orlovca činio mnogo dulji nego obično. Napokon stigoše u selo Orlovac. Branimir
                     priviknu kočijašu:</p>
                  <p>- Potjeraj brže! - što ovaj odmah i učini premda je i dosele oštro tjerao i s
                     naporom suzdržavao konje koji su bili od zime nervozni i jurili bez sustanka.
                     Za nekoliko časaka zakrenuše karuce na put k orlovačkomu perivoju i zamalo eto
                     ih pred dvorom gdje pod stupovljem altane kočija stade.</p>
                  <p>Upravitelj u svečanom odijelu pristupio kočiji i pomogao Branimiru saći iz nje,
                     a u taj čas zakucalo do tri puta vratarovo zvono da navijesti dolazak gospodara
                     dvora.</p>
                  <p>- Je li sve zdravo? - bijaše prvo što je Branimir pitao.</p>
                  <p>- Sve, milostivi gospodine!</p>
                  <p>- Hvala Bogu! - reče zadovoljno Branimir i pojuri gore uz stube da ga je
                     upravitelj jedva stizati mogao. Pošao je odmah prema krilu dvora gdje su bile
                     Melitine odaje, jer je htio da govori s Elom. Ova je, međutim, obaviještena
                     odmah o dolasku Branimirovu, izašla preda nj u topli loženi hodnik.</p>
                  <p>- Dobro došli, mladi papá! - pozdravljala ga ona hrleći mu u susret i pružajući
                     prema njemu obje ruke koje je Branimir toplo prihvatio.</p>
                  <p>- Dakle je sretno prošlo i sve je zdravo?</p>
                  <p>- Ah, sada je sve dobro, sada je sve prošlo! - odgovaraše Ela živo i rječito. -
                     Ali bilo je strašno, neopisivo strašno!... Ja sam bila kod nje od početka do
                     kraja i moram Bogu hvaliti da nisam s uma sašla. Ah, dragi Branimire, to je
                     neiskazano što je trpjelo to ubogo stvorenje... Čudim se i sada da je mogla sve
                     to izdržati kad je bilo već nepodnošljivo meni koja sam samo gledala njezine
                     muke... Sada sam tek sretna da sam ostala starom partom... Volim moj bicikl
                     nego najljepšega muža na svijetu... - I rekavši to prirođenom si
                     prostodušnošću, uhvati se ispod ruke s Branimirom i povede ga u svoje sobe.</p>
                  <p>- Melita je maloprije zaspala - nastavi Ela kada su bili u njezinu malom
                     ukusnom salonu. Ne smijemo je probuditi. Možete si misliti da je slaba i
                     obnemogla... Inače je sve normalno... Apatična je naprama svemu i svakomu.
                     Jedva će koju riječ prozboriti i samoj meni koju najviše k sebi zove i uza se
                     trpi... Ali to će okrenuti nabolje. Svaki dan će se poboljšavati njezino
                     stanje.</p>
                  <p>- A mali? - zapita Branimir koji je već gorio od nostrpljivosti da čuje što o
                     svom prvom čedu, svojoj prvoj očinskoj radosti.</p>
                  <p>- Ah, taj mali nevaljanac! Samo da ga vidite! Cijela vaša slika i prilika... I
                     svojeglav je već sada kao njegov papá! Kako se samo srditi zna i derati se!
                     Morali smo ga smjestiti s dojkinjom daleko od matere, jer Melita ne bi mogla
                     spavati. Takav ima glas!</p>
                  <p>Branimir je slušao to pričanje Elino i smijao se smijehom koji je naličio
                     jecanju. I doista, njega je nešto u grudima i grlu sapinjalo kao da ga
                     guši...</p>
                  <p>- Mogu li ga vidjeti? - upita gotovo molećim glasom Branimir.</p>
                  <p>- Ta vam se želja može odmah ispuniti... Čini mi se da ga baš sada kupaju... O,
                     to vam je momčić od oka!... Čim smo ga prvi put okupali, liječnik, koji je bio
                     poroda radi prizvan, vagnuo ga je i što mislite kako je bio težak taj mali
                     pogančić?... Četiri kilograma, što velite na to?</p>
                  <p>Branimir ne reče ništa, ali se je slatko, tako slatko smiješio kao nikada
                     prije. Nije mogao dulje čekati; ustade sa stolca i ponudi ruku Eli koja ga
                     odvede u sobu gdje su smjestili njegova prvorođenca.</p>
                  <p>Kad su stupili unutra, bio je mali već okupan i ležao je sav zamotan u ponjavi
                     na postelji. To mu valjda nije bilo pravo, jer se je iza glasa derao i bacakao
                     nožicama.</p>
                  <p>- Vidite kako je jogunast! - primijeti Ela Branimiru koji je odmah pristupio k
                     postelji i rukom se dotaknuo glavice sinove. Bilo mu je odmah lakše na
                     srcu.</p>
                  <p>- Nestrpljiv je mladi gospodičić! - reče dobroćudna, vremešna primalja - ali mi
                     ćemo ga odmah obući čim se osuši. Još je mokar kao pokisao miš...</p>
                  <p>- Ali mali jako plače!... Da mu nije što? - reče zabrinuto Branimir.</p>
                  <p>- Nije mu ništa, milostivi gospodine! - odgovori, smiješeći se, primalja, koja
                     nije prvi put imala razbijati ovakve bojazni mladih, neiskusnih roditelja. -
                     Mali je gospodičić nešto srdit pa zato plače.</p>
                  <p>- Ništa mu nije!... Zločest je! - reče Ela i odvuče Branimira u drugu sobu. -
                     Tu ćemo čekati dok ga obuku; vi im samo smetate.</p>
                  <p>Branimir bi dakako volio ostati uz čedo i pomagati dok ga obuku, ali Ela nije
                     dopustila. Molio je da mu ga bar pokažu, ali i to mu ne bude dozvoljeno, jer da
                     bi se mali nahladiti mogao. Nije mu, dakle, preostalo ino nego posjesti u
                     drugoj sobi s Elom i čekati dok mu ga donesu.</p>
                  <p>Napokon dočeka i taj sretni, blaženi trenutak. Jedra i rumena Moslavčanka, koju
                     je Branimir najmio za dojkinju svomu sinu, priđe s čedom na rukama k Branimiru
                     koji ga odmah prihvati, zagledavši se najsrdačnijom ljubavlju u malo lišce
                     djeteta. Mali je taj čas bio posve miran i imao otvorene očice koje su se
                     modrele kao dvije rascvatene ljubice. Bile su to očeve oči... Branimir pridiže
                     čedo k sebi gore i obasu ga cjelovima.</p>
                  <p>- Prođite se sentimentalnosti, molim vas - oglasi se Ela vidjevši kako su se
                     Branimirova lica zažarila i na oči mu navrle suze. - Mene to uzrujava...
                     Vidite, sad zijeva! - reče naglo Ela u namjeri da Branimira otme časovitoj
                     raznježenosti. - To je znak da će skoro zaspati. Trebat će ga dati dojilji jer
                     gladan neće dugo spavati... No čekajte da vam prije samo nešto pokažem. - Ela
                     upre prstom u čelo djeteta iznad desnoga oka:</p>
                  <p>- Vidite li ovu žilicu? To ima od matere! - reče.</p>
                  <p>Neugodan izraz poput sumraka preleti preko lica Branimirova.</p>
                  <p>- To je najgore što je mogao baštiniti od svoje majke... O, poznam ja dobro tu
                     žilicu - reče on.</p>
                  <p>Ela ga samo pogleda i ne reče ništa. Jedan čas su mučali. Branimir je držao
                     čedo na krilu i motrio ga sada bolno-sretnim osjećajem. Htio je da Elu još
                     nešto pita, ali mu se nije dalo... Borio se sam sobom, ali se nije mogao
                     svladati.</p>
                  <p>- Ima li majka veselje s djetetom? - zapita ujedanput okrenuvši se prema
                     Eli.</p>
                  <p>Ela se je toga pitanja bojala i bila je na nj spremna. Istina je bila da Melita
                     svoga čeda ni vidjela nije, da ga dapače nije poželjela ni vidjeti. Štoviše,
                     ona je zahtijevala da se to »derište« što dalje premjesti, samo da ne čuje
                     njegov glas o kom joj se činilo da vrlo sjeća na glas svoga oca. Ela nije mogla
                     da takvo šta povjeri ocu koji je uživao u svom čedu. Ona sama nije si mogla
                     protumačiti takvo duševno raspoloženje u mlade majke znajući da je svakoj majci
                     prva i najvruća želja poslije poroda da vidi svoje čedo.</p>
                  <p>- Tko će to sada znati? - poče Ela okolišajući oko istine. - Ona je izmučena,
                     bešćutna i apatična naprama svemu... Ne mari za čitav svijet.</p>
                  <p>- Ali ne mariti za svoje čedo, prvo svoje čedo, to je ipak neprirodno -
                     primijeti bolno Branimir.</p>
                  <p>Mali uto poče ujedanput plakati a dojilja posegnu sada za njim svojim snažnim
                     rukama:</p>
                  <p>- Molim da ga sada meni date - reče ona - poslije kupelji ja ga dojim i on to
                     već zna pa plače jer nije još ništa dobio.</p>
                  <p>Branimir poljubi još jedanput dijete i predade ga dojilji koja s njim ode u
                     djetinju sobu gdje se je lijepo namjestila u udobnom naslonjaču i, prebacivši
                     jednu nogu preko druge, stala dojiti maloga koji je pohlepno počeo sisati kao
                     da hoće nadoknaditi što je zadangubio na očevu krilu.</p>
                  <p>Ela i Branimir, da može mali mirno spavati, vratiše se sada opet u Eline sobe
                     gdje su nastavili prekinuti razgovor.</p>
                  <p>- Zna li Melita da sam tu?</p>
                  <p>- Mislim da zna, jer sam joj kazala da ste brzojavno najavili svoj dolazak.</p>
                  <p>- Nije tada ništa rekla?</p>
                  <p>- Ništa.</p>
                  <p>- Niti je poslije pitala za me?</p>
                  <p>- Ne.</p>
                  <p>Branimira nije to nimalo iznenadilo; on nije što drugo ni očekivao. To Melitino
                     držanje bilo je po njegovu sudu zaostatak njezina bolesnog stanja koji će se
                     sada, poslije poroda, malo-pomalo gubiti.</p>
                  <p>- Kako izgleda? - pitao je dalje Branimir.</p>
                  <p>- Još uvijek jednako... a povrh toga je sada izmučena, što joj se također na
                     licu vidi.</p>
                  <p>Branimiru bijaše neugodno čuti taj odgovor. On je dobro znao da s Melitom nema
                     saobraćaja, da njezina razdraženost neće prestati dok joj lice ne bude onakvo
                     kakvo je bilo prije trudnoće.</p>
                  <p>- To je fatalno! - primijeti pokunjeno Branimir.</p>
                  <p>- Ne budite nestrpljivi, ta danas je istom drugi dan poslije poroda... Liječnik
                     je rekao da će se sve to doskora izgubiti.</p>
                  <p>- Bog zna kada ću je opet vidjeti.</p>
                  <p>- Vi je želite vidjeti?</p>
                  <p>- Oh, i kako, premda znam da ona ne želi mene vidjeti - reče sjetno
                     Branimir.</p>
                  <p>- I to će se popraviti čim Melita ozdravi - tješila je Ela čestitoga muža kako
                     je najbolje znala. - Vi ćete vidjeti da će ona biti posve drugačija čim se
                     oporavi i pridigne.</p>
                  <p>- Vi biste mi veliku ljubav iskazali da me obavijestite kada ću je moći vidjeti
                     - reče Branimir i zaključi svoj razgovor o Meliti.</p>
                  <p>Ela je bila ganuta s držanja Branimirova... U ovo nekoliko časova što je s njim
                     dosele sprovela, uvjerila se da je u toga ozbiljnoga i oporoga čovjeka meko i
                     plemenito srce, da nadasve ljubi svoje dijete, pa i samu ženu koja za nj ne
                     pokazuje nikakva saučešća. Ela, zamislivši se u položaj Melitin, došla je do
                     zaključka da ona na njezinu mjestu ne bi mogla biti takvom. Ali Melita je bila
                     vazda neko iznimno, svoje vrsti biće, čije su misli i djela bila drugačija nego
                     u običnih ženskih glava. Makar baš i ne bilo po volji Meliti, ona je odlučila
                     da će, kad se desi dobra zgoda, govoriti s njom o toj stvari.</p>
                  <p>Branimir je najveći dio dana bavio se oko svoga čeda. Da mu se samo ništa ne
                     dogodi i da bude posve siguran, on je dao svoj kabinet i svoju spavaću sobu
                     urediti tik uz sobe gdje je bilo smješteno dijete s dojiljom i sobaricom kojima
                     je bilo dan i noć na brizi. Sada je i Branimir htio da s njima dijeli istu
                     brigu, što je kraj pouzdane služinčadi suvišno bilo, ali je njega bilo kadro da
                     umiri. Bio je u tom tako pretjeran da je svaki put kada bi dijete zaplakalo,
                     bilo danju, ili noću, stvorio se kod zipke da vidi nije li mu šta. On je bio
                     prisutan kada su dijete kupali i kad su ga oblačili. To su mu bili najslađi
                     časovi u kojima je bio blažen i sretan, a ta sreća bila bi potpuna da je samo
                     ona drugačija. No ona je još uvijek ostala ista naprama njemu i djetetu, a to
                     ga je peklo i boljelo.</p>
                  <p>Eli, koja bijaše dobroćudna i čuvstvena djevojka kraj sve svoje vjetrenosti
                     nije se nimalo sviđalo da Melita za dijete ni ne pita, a već je tjedan dana
                     minulo što je na svijetu. Što će reći na to služinčad, što će govoriti dojilja
                     kad se vrati u svoje selo? Nitko joj neće tamo vjerovati da među gospodskim
                     svijetom ima tako neprirodnih matera koje u svom čuvstvu naprama vlastitomu
                     čedu zaostaju daleko iza posljednje seljakinje, dapače i same živine.</p>
                  <p>Jednoga dana kada se je Melita osjećala mnogo jačom i bila uslijed toga
                     veselija nego sve prijašnje dane, poruči Ela dojilji da dođe s čedom do nje.
                     Mali se bješe maloprije probudio i bio je dobre volje. Gledao je bistro, i to
                     je njegov malomu licu davalo miljušan i ujedno pametan izraz. Dobro umotana
                     donese ga dojilja k Eli koja ga uze iz njezinih ruku te ga odmah ponese k
                     Meliti. Sobe Eline bile su u savezu s Melitinima, pa se je moglo iz jednih u
                     druge dolaziti.</p>
                  <p>- Dobila si posjet! - javi se Ela, stupivši u sobu k Meliti koja je ležala na
                     krevetu s glavom prama stijeni obrnutom.</p>
                  <p>- Koga? - upita Melita ni ne ganuvši se.</p>
                  <p>- Pogledaj!</p>
                  <p>Melita okrene glavu i lice joj se smrknu. Nije joj bio ugodan taj posjet.</p>
                  <p>- Što ti je palo na um?</p>
                  <p>- Već je vrijeme da vidiš svoje dijete! - I Ela pristupi tik do postelje s
                     djetetom.</p>
                  <p>- Nisam ni najmanje ljubopitna.</p>
                  <p>- Ali pogledaj ga bar! - reče joj Ela ne popuštajući apatiji svoje
                     prijateljice. - Vidiš kako je mio, kako bistro gleda... te lijepe modre
                     oči...</p>
                  <p>Melita kao preko mrtva srca svrnu pogled na dijete i brzo ga opet skide s
                     njega.</p>
                  <p>- Otac... puki otac... Dosta sam vidjela.</p>
                  <p>- Varaš se! Pogledajder ovu žilicu preko čela, to je Melitina, mamina žilica -
                     govorila je živo Ela, u namjeri da koliko-toliko predobije majku za dijete.</p>
                  <p>- Nije čudo - primijeti Melita - ta je žilica dosta treperila dok sam ga
                     nosila.</p>
                  <p>- Poljubi ga bar! - usudi se sada izustiti Ela prinesavši dijete bliže k
                     majčinu licu.</p>
                  <p>Melita učini otklanjajuću kretnju rukom.</p>
                  <p>- Ne dosađuj mi, molim te! Ja nisam nikada voljela malu djecu.</p>
                  <p>- Ali ovo je tvoje dijete.</p>
                  <p>- Od njega... Valjda me sada razumiješ!</p>
                  <p>- A ti ga prekrsti bar!</p>
                  <p>- To prepuštam tebi! - odgovori Melita i okrenu se k stijeni.</p>
                  <p>Ela stajala je jedan čas sva zapanjena, a onda se, ne rekavši ni riječi,
                     okrenula i vratila dijete dojilji. Taj posjet bijaše vrlo kratak i vrlo
                     žalostan.</p>
                  <p>Ela je bila potresena prizorom što ga je netom doživjela. Nije mogla da vjeruje
                     tomu što je čula i vidjela. Znala je ona da je Melita čudan, neobičan stvor.
                     Takav glas uživala je ona u svim krugovima s kojima je općila. Ali to što je
                     sada vidjela prelazilo je svaku mjeru. Ona se poče sjećati svojih mladih dana
                     kada su njezina potonja braća i sestre dolazile na ovaj svijet. Njezina majka
                     je od prvoga časa brinula se za njih, djeca su bila u najbližoj blizini, pod
                     njezinim okom i uhom, a ovdje? Vidjela je tu materinsku ljubav i drugdje,
                     počamši od velikaškoga dvora do najkukavnije seljačke kolibice. A Melita?
                     Njezina duša odvratila se od prijateljice mladosti... Dosada, slušajući Melitu
                     svaki dan govoriti o zloj sudbini koja ju je snašla s njezine udaje za
                     neljubljena čovjeka, ona je po ženskoj površnoj rasudbi bila na strani svoje
                     prijateljice i žalila je, simpatizirala s njom. Sada je nastao preokret u njoj.
                     Ona je svom dušom pristala uz Branimira, jer se je uvjerila da si je nakopao na
                     vrat ženu s kojom ni anđeoska strpljivost ne može na kraj izaći. Postalo joj
                     ujedanput nesnosno u tom dvoru, u Melitinoj blizini. Vuklo je srce kući, u
                     lijepo njezino Zagorje, ali kada se je sjetila patnika koji bi tada ostao sam u
                     svom mučilištu, ona se je riješila da će u Orlovcu izdržati tako dugo dok samo
                     bude moguće.</p>
                  <p>Nadala se da će ipak nastati snošljiviji odnošaj među Branimirom i Melitom... S
                     njegove strane nije tomu ništa stajalo na putu, ali ona!</p>
                  <p>Kada bi joj spomenula da Branimir jedva čeka čas da je može vidjeti. Melita bi
                     kratko i hladno odgovorila:</p>
                  <p>- Neka čeka!</p>
                  <p>- Ali on je nestrpljiv - odvrati joj jedanput. - Pomisli da te nije vidio preko
                     pol godine dana.</p>
                  <p>- Ja neću da me vidi ovako nakaznu; ja znam što radim! - reče srdito
                     Melita.</p>
                  <p>- Ma, ne srdi se, zaboga! To bi ti moglo nauditi zdravlju! - opomenu ju Ela
                     energično. - Pa nemaš ni pravo kada veliš da si nakazna... Tvoje je lice sada
                     već ljepše, mnogo ljepše.</p>
                  <p>- Misliš?... Gle, i ja sam to danas opazila gledajući se u zrcalo, ali sam
                     mislila da se varam - reče Melita sjednuvši u postelji.</p>
                  <p>- Ne varaš se.</p>
                  <p>- Daj mi, molim te, zrcalo!</p>
                  <p>Ela joj dodade zrcalo i Melita se stade u njem pomno ogledati. Bio je već
                     dvanaesti dan poslije poroda i ona se je počela očito oporavljati. A i lice se
                     vrlo promijenilo. Podočnjaci se slegli, a i nos je dobio skoro posve svoj
                     prijašnji fini oblik. Usnice samo bijahu još nabubrene, ali ni izdaleka onolike
                     kao što do poroda.</p>
                  <p>- Imaš pravo... ah, kako sam sretna! - reče Melita prilično zadovoljna. - Samo
                     da to sve što prije prođe.</p>
                  <p>Liječnik koji je iz sjedišta županije dolazio svaki drugi dan, našao je da se
                     je Melita znatno oporavila i saopćio joj da će se za tri dana morati s
                     posteljom rastajati. Svaki dan sve više... Melitu je silno obradovala ta izjava
                     liječnikova, koji još prije tri-četiri dana nije htio ni da govori o ustajanju
                     rekavši odsječeno:</p>
                  <p>- Tomu ima još vremena!</p>
                  <p>Taj dan bila je Melita vrlo dobre volje. O podne jela je s velikim tekom, a
                     poslije je zadrijemala i pala u laki, ugodni san.</p>
                  <p>Međutim je Branimir došao bio k Eli i donio je ciklističke novine Bicycliste iz
                     Pariza, što ih je posebno radi nje naručio. Ela bijaše ushićena, pa je s
                     najvećim interesom gledala ilustracije vozilâ razne konstrukcije, ciklističke
                     sprave, rekvizite, a nadasve odijela i haljine koturaša. Ova zimska sezona bila
                     je za nju napol izgubljena. Kraj Melite nije se mogla baviti svojim omiljelim
                     sportom, ali kada se vrati u Zagorje, onda će uza nj dvostruko prionuti. Zato
                     se je veselila što je Branimir naručio najugledniji pariški ciklistički list,
                     po kom će se ona pripraviti u svakom pogledu za buduću proljetnu sezonu.</p>
                  <p>Dok su njih dvoje pregledavali novine, učini mu se ujedanput kao da iz treće
                     sobe, gdje je Melita ležala, netko zove.</p>
                  <p>- Meni se je učinilo kao da sam čula zvati vaše ime? - reče Ela.</p>
                  <p>- I meni - odgovori Branimir.</p>
                  <p>Uzeše slušati.</p>
                  <p>- Branimir! - zovnu ponovno i jačim glasom Melita.</p>
                  <p>- Zove vas! - reče radosno Ela.</p>
                  <p>Branimir skoči sa stolca i kao van sebe pohita u Melitinu sobu. Ela je pošla za
                     njim.</p>
                  <p>Čuvši ga unići, Melita je ispružila prema njemu jednu ruku, dočim je drugom
                     držala batisteni rubac na licu da joj se ne vidi.</p>
                  <p>Branimir bijaše uzbuđen i smeten do skrajnosti. Nije kadar bio u prvi mah
                     izustiti ni riječi, već je samo grčevito prihvatio Melitinu ruku i prinio je k
                     svojim usnama.</p>
                  <p>- Kako ti je, Meli? - upita nakon podulje stanke dok se je sabrao.</p>
                  <p>- Bolje! - odgovori ona kratko.</p>
                  <p>Branimir pristupi još bliže k postelji i uhvati je nježno za ruku kojom je
                     rubac na licu držala.</p>
                  <p>- Čemu taj rubac? - pitaše on tihim, blagim glasom.</p>
                  <p>- Da me ne vidiš... Ja sam još tako ružna!</p>
                  <p>- Nije istina, ti si uvijek lijepa, najljepša! - govoraše joj toplo i svesrdno
                     Branimir i, prignuvši se k njoj, zagladio joj crnu kosu s čela s kojim je
                     sastavio svoje usne. Htio se je zatim ispraviti, ali nije mogao. Sva se krv u
                     njemu uzbunila i nešto ga stalo gušiti u grlu. On se silom trže, a u isti čas,
                     ne znajući ni sam kako je do toga došlo, zajeca bolno i teško. Sve što je
                     dosele trpio i pregarao, sve što je silom u sebi stišavao i zatomljivao, sada
                     je u jedan čas zaključalo u njemu i provalilo neodoljivom silom.</p>
                  <p>- Što ti je? - zapita Melita glasom koji nije odavao nikakve uzbuđenosti.</p>
                  <p>- Ah, ti ne znaš kako te silno ljubim - mucao je on prekidice prignuvši se opet
                     k njezinu čelu.</p>
                  <p>Ela, koja nije mogla gledati nikoga da plače da ne bi i sama zaplakala, briznu
                     ujedanput u plač stojeći iza Branimira.</p>
                  <p>Meliti učini se situacija vrlo komičnom.</p>
                  <p>- Ta to je plačni duetto! - uskliknu ona i udari u glasan smijeh koji je
                     podsjećao na smijeh ulične djevojke kako ga je ona pjevala u Chanson à rire
                     prigodom svoga prvoga sastanka s Branimirom u šestinskom dvoru.</p>
                  <p>- Ali, Melito! - prikori je kroz plač Ela - kako se možeš tomu smijati?</p>
                  <p>- Idite, molim vas! - zapovjedi sada Melita glasom koji je odavao nasilnu
                     njezinu ćud. - Takvi prizori mogu me samo razdražiti.</p>
                  <p>I da se ona ne razdraži, Branimir se pokori smjesta njezinoj zapovijedi te
                     izađe iz sobe i Ela za njim, koja je bila preneražena s tolike brutalnosti. Dok
                     je Branimir pred njom kod objeda izvinjavao postupak Melitin, ona je postojano
                     osuđivala postupak njezin i nije do večeri k njoj u sobu zavirila. Poslije
                     objeda ona je nešto dulje danas spavala jer je bio tmuran, zimski dan, a
                     poslije se je zabavila kod djeteta gdje je i Branimira našla.</p>
                  <p>- Gdje si tako dugo danas? - reče joj Melita kad je Ela stupila u njezinu sobu
                     i, ne čekajući, upita je dalje: - Jesi li ga vidjela danas?</p>
                  <p>- Koga?</p>
                  <p>- Ta Branimira kad je tuj bio.</p>
                  <p>- Ti nisi zaslužila takva muža! - reče odrješito i skoro srdito Ela pomislivši
                     na ono što se je dogodilo.</p>
                  <p>- Zar ne kako je mekan i pokoran? - nastavi Melita koja je slijedila svoje
                     misli ne mareći za primjedbu Elinu.</p>
                  <p>- On te suviše ljubi, a ti nimalo ne cijeniš njegove ljubavi.</p>
                  <p>- Varaš se, meni je puno stalo do njegove ljubavi... Ona je za me glavnica koju
                     čuvam i uvećavam svojim načinom.</p>
                  <p>- Ja ne razumijem taj tvoj način.</p>
                  <p>- Odbijam i privlačim po volji... To je moja metoda uz koju ću ga uvijek držati
                     u svojoj vlasti.</p>
                  <p>- Samo da se ne prevariš.</p>
                  <p>- Ne boj se! Poznam ja muškarce u dušu!</p>
                  <p>- U tebi je nešto sotonskoga, moja draga!</p>
                  <p>- Melita sam i - ništa drugo! - I stala se opet smijati sotonskim smijehom, da
                     je Elu zazeblo na dnu srca.</p>
               </div>
               <div type="chapter">
                  <head>VII.</head>
                  <p>Prošla su više od dva mjeseca dok su mogli krstiti Branimirova prvorođenca.
                     Melita morala se je prije potpuno oporaviti i ojačati, da prisustvuje tomu
                     svečanomu činu. Mali dobio je na krstu ime svoga djeda po ocu, a kumovali su mu
                     grof Slavomir i Alica koji su sada po drugi put došli u Orlovac gdje su našli i
                     Branimirova oca. Starac se je silno veselio svomu unučetu, možda baš zato jer
                     je vidio da je živa slika i prilika svoga oca čije je opet lice u mnogom
                     opominjalo na djeda. Boravak njegov u Orlovcu bijaše kratak. Melita sa svojom
                     hladnoćom i aristokratskom nadutošću nije mu mogla učiniti prijatnim vrijeme
                     što ga je nakanio bio sprovesti kod sina. Njegovo iskusno oko opazilo je dobro
                     da u braku njegova sina i snahe nema ništa što bi kadro bilo čovjeka usrećiti.
                     On bijaše na svom mjestu, on da. On je ljubio svoju ženu, bio obziran i nježan
                     s njom; bio radin i čestit, da je zaslužio svačije štovanje. Ali ona! Ona je
                     mislila samo na se, a za muža nije osjećala ni iskre nagnuća. Sve je to starac
                     dobro opažao i zato je žalio svoga sina. No pred njim nije o tom ni riječce
                     spomenuo. To bi ga kadro bilo još više unesrećiti nego je uistinu bio. Da ne
                     mora dulje gledati tu žalosnu sliku porodičnoga života, starac je odmah
                     slijedeći dan poslije krstitaka otputovao iz Orlovca.</p>
                  <p>Kada ga je Slavomir prije odlaska upitao zašto tako naglo odilazi, odgovori
                     starac svojstvenom si iskrenošću:</p>
                  <p>- A što da radim ovdje? Unuče sam vidio i naradovao mu se pa sada idem. Ne da
                     mi srce da dulje gledam nezadovoljstvo svoga sina... Te sudbine nije Branimir
                     zaslužio, ali to se već popraviti ne da... Ona žena, moja snaha, nema srca...
                     Možete joj slobodno kazati kako sudim o njoj.</p>
                  <p>I oni su to rekli Meliti još isti dan bivši s njom nasamu, utroje. I Slavomir i
                     Alica predočili su Meliti da mora radi vlastite svoje reputacije napustiti
                     način kojim je dosele postupala s Branimirom.</p>
                  <p>- Govorilo se već mnogo toga nelijepa - kazivaše joj Alica - kad ste preko pol
                     godine rastavljeni bili. On se nije ni živoj duši potužio niti je ikomu
                     povjerio uzrok zašto je morao u progon. Ali se je ipak stvar pročula. Jedan je
                     čuo ovo, drugi ono, dok se napokon nije saznala cijela istina. Njega nije nitko
                     krivio, ali sve je odsuđivalo tebe... Mislim da ti ipak ne može biti povoljno
                     ako svijet o tebi tako ružno sudi.</p>
                  <p>- Bila sam bolesna - primijeti Melita susprežući se koliko je mogla.</p>
                  <p>- Dobro, ali sada si zdrava, pa ipak se naprama Branimiru ne ponašaš kako bi se
                     pristojalo. Otac njegov odmah je to opazio, opazili smo i nas dvoje, a opazit
                     će i svatko drugi koji oči ima.</p>
                  <p>- Ja se ne mogu drukčijom pokazati nego što jesam - reče Melita.</p>
                  <p>- O, varaš se, draga moja. Prije udaje, dok si još djevojka bila, ti si se u
                     taj posao vrlo dobro razumjela. Sjeti se samo časova koje si sprovela s
                     Branimirom kod nas i kasnije u Delidvoru kada ga je trebalo očarati i
                     zaluditi... Sjeti se samo!</p>
                  <p>Melitu nisu uvrijedile ove riječi kojima ju je Alica polušaljivo razoružala;
                     ona se je dapače morala nasmiješiti svojoj neprilici kako je u laž
                     natjerana.</p>
                  <p>- Vama za volju pokušat ću dakle - pretvarati se.</p>
                  <p>- Bolje i to nego biti bezobzirna i okrutna s mužem koji je vrijedan tvoje
                     ljubavi i zahvalnosti.</p>
                  <p>Ovu posljednju riječ je Alica hotimice naglasila, a ta riječ nije promašila
                     svoga cilja. Udarila je poput strelice u Melitino srce, no ona je šutjela i
                     nije rekla ni riječi.</p>
                  <p>Razgovor taj utroje nije ostao bez dobrih posljedica. Melita se je silila da
                     bude s Branimirom ljubeznija negoli dosele. Govorila je s njim više, pazila je
                     na riječi kojima se služi, na sastanku i rastanku u odajama dvora pružila mu
                     ruku, hvatala mu se dragovoljno ispod ruke kad bi se on ponudio da je vodi,
                     dapače pokušala je da po koji manji napjev iz poznatih joj opera pred njim uz
                     pratnju glasovira otpjeva. A da ne bude s nikoje strane prigovora, ona je
                     odsele djetetu posvećivala neku pažnju. Bar jedanput na dan morali su joj ga
                     donijeti poslije kupanja. Mati bi tada dijete ravnodušno pregledala i,
                     pogladivši ga po licu, otpravila dojilju natrag.</p>
                  <p>Taj novi način saobraćaja s Branimirom počeo je dok su još Slavomir i Alica
                     bili u Orlovcu gdje su nekoliko dana ostali. Branimir nije si mogao rastumačiti
                     otkuda ta nenadana promjena, isto tako ni Ela, dočim su se grof Slavomir i
                     Alica zadovoljno smiješili, da je dobar nauk, podijeljen Meliti, urodio dobrim
                     plodom. Oni su je u njezinu naporu, dok su zajedno bili, vješto podupirali da
                     joj samo što jače prijeđe u običaj ta makar i usiljena ljubežljivost.</p>
                  <p>Kada su grof Slavomir i Alica skupa s Elom koju su sa sobom poveli, otputovali
                     iz Orlovca, pobojao se Branimir da ne bi Melita postala opet onako mraznom i
                     nemilom kakva je dosele bila. Ali ta se bojazan nije ispunila. Ona je ustrajala
                     u svojoj odluci i držala obećanje koje je na rastanku dala Alici, da će, naime
                     i nadalje takva ostati naprama Branimiru. A kako je on bio kraj toga sretan i
                     blažen! Ona ljubežljivost, što ju je naprama njemu pokazivala Melita, ne bijaše
                     doduše ni sjena ljubežljivosti kojom iskreno ljubeća žena susreta svoga muža,
                     ali Branimir bijaše i tim zadovoljan i sretan poslije onoga pakla u kome je
                     imao da sprovede prvo vrijeme svoga braka.</p>
                  <p>Branimirov boravak u Orlovcu oduljio se preko njegova računa. Nastalo je već i
                     proljeće, jer je već prošlo bilo Josipovo, prvi proljetni dan. Branimira su
                     odazivali u Zagreb razni novčarski poslovi, i on je sada počeo misliti na to
                     kako da uredi stvar s Melitom i sinčićem.</p>
                  <p>Kada se je jednoga podneva vraćao sa izleta u pustu Jasen, poče on o tom
                     predmetu s njom govoriti.</p>
                  <p>- Za koji dan ja ću se morati vratiti u Zagreb, Meli... Trebalo bi znati što
                     ćemo s djetetom, pa i radi same tebe morali bi se sporazumjeti.</p>
                  <p>- Ja trebam oporavka, dragi moj, temeljita oporavka... U ovom toplom i teškom
                     zraku neću se nikada oporaviti.</p>
                  <p>- I ja sam to mislio. Ti treba da promijeniš zrak. Hoćeš li na more ili u
                     Alpe?</p>
                  <p>- Može se udesiti jedno i drugo.</p>
                  <p>- Prepuštam tebi. Posavjetuj se s liječnicima i biraj si lječilište po
                     volji.</p>
                  <p>Branimir je govorio kao da joj u srcu čita, a tim joj je uštedio neugodnost da
                     ga ona ne treba na ništa opominjati. Istini za volju mora se priznati da se je
                     Melita doduše prilično oporavila, ali ne potpuno. Još se je vidio na njoj trag
                     pretrpljena stanja, a manjkala joj je i ona svježost tijela i duha kojom nas
                     samo pravo zdravlje dariva. Možda tomu sporomu oporavku i nije bio toliko kriv
                     orlovački zrak kao nutarnje nezadovoljstvo... Ona je jedva čekala da se riješi
                     toga dosadnoga »gnijezda«, kako je nazivala Orlovac, i da poleti u bijeli,
                     veliki svijet kamo ju je srce neodoljivo vuklo. Već sâm taj kratki razgovor s
                     Branimirom o tom predmetu razigrao je njezinu dušu, i ona je postala učas
                     veselom i živahnom, dok je prije toga nujno i sumorno sjedila u kočiji uz svoga
                     muža.</p>
                  <p>- A što ćemo s malim, jesi li već razmišljao o tom? - upitala sada ona.</p>
                  <p>- S malim? - ponovi veselo tu riječ Branimir, presretan što vidi da i Melita
                     misli na nj.</p>
                  <p>- Da, s njim. Ja sam mislila o tom i došla do toga zaključka da ga ne mogu sa
                     sobom uzeti.</p>
                  <p>- Tko da traži od tebe tu žrtvu... Ti se ne bi uza nj nikada oporavila. Mali
                     ostat će sa mnom.</p>
                  <p>- Ovdje?</p>
                  <p>- Ne, ja ću ga uzeti sa sobom u Zagreb. Dijete je u većem gradu gdje je
                     liječnička pomoć pri ruci najsigurnije. Bude li dobar, otići ću s njim na
                     nekoliko dana u Delidvor k tvojima, da se upoznadu.</p>
                  <p>Melita se nasmiješi. Ona bijaše posve sporazumna s tom osnovom. Na to da bi ona
                     sama uzela dijete sa sobom, nije nikada ni pomislila, a ono što je glede toga
                     rekla bijaše kazano samo zato da u ovom času još više udobrovolji svoga muža
                     koji je tako divno dirnuo u najslađe njezine želje. Bila je cijelu večer vrlo
                     dobre volje, razgovorna i živahna. Sjela je čak i k glasoviru, što je rijetkost
                     bila, i na želju Branimirovu pjevala krasnu Nemčićevu barkarolu Gori nebo
                     visoko, koja je baš odgovarala raspoloženju njezine duše koja je već sada
                     lebdjela u čarobnom jugu uz žale morskih pučina.</p>
                  <p>Legavši ranije u postelju nego obično, namjestila se kako joj bijaše najljepše
                     na meku uzglavlju, uzvila obje ruke gore i, sastavivši ih ispod glave, počela
                     snatriti o - Alfredu. Odmah poslije poroda, kada se je riješila nesnosna stanja
                     koje je slomilo i sav polet njezina duha, njezina se je misao zaletavala svaki
                     čas u blizinu Alfredovu. Počela je čeznuti za njim i osjećala je da ga još
                     uvijek ljubi, sada dapače mnogo silnije nego prije. U svom braku bez ljubavi
                     ona je žeđala za bićem koje joj je srcu drago, žeđala je za ljubavlju. Njezina
                     mašta dovodila bi Alfreda k njezinoj postelji, gdje bi on svoju glavu položio
                     na uzglavlje uz njezinu, a ona razdragana i opojena savila mu ruke oko vrata,
                     svoja usta željno primakla k njegovima i zamirala u slatkom, žarkom
                     cjelovu.</p>
                  <p>- Ah, zašto je to samo san! - govorila je poluglasno večeras kad je tako slatko
                     snila. I raznježena počela pjevuljiti i ljubavnu pjesmicu koju je čula od
                     maestra Nikole:</p>

                  <p>Tu reposais les bras ouverts...</p>

                  <p>iz koje je posudila sliku svoga milovanja s Alfredom.</p>
                  <p>Snatrila je dalje:</p>
                  <p>- Ali tko zna da li on mene još ljubi, hoće li mi uzvratiti žarku moju
                     ljubav?... Kad smo se zadnji put vidjeli, ja sam ga jako uvrijedila... skoro
                     pogrdila... On mi to neće oprostiti... On se je sigurno već posve priljubio uz
                     Ljubicu, a ona ga ne pušta iz svoje vlasti... i lijepa je...</p>
                  <p>- Ali ja ću joj ga ugrabiti! - stala se ona žestiti u svojoj misli - sve mi se
                     čini da imam još toliko vlasti nad njim da ga mogu predobiti kad mi se
                     prohtije... Samo s njom ne znam da li ću izaći na kraj... Dugo je već nisam
                     vidjela; moguće da se je promijenila za to vrijeme... Ženske se preko noći
                     preobraze tako da se prepoznati ne mogu... Ako je ostala ista koja je bila,
                     onda mi je lak posao s njom; - ona kraj otvorenih očiju ništa ne vidi; no ako
                     je progledala i bdije nad njim, tada će ići teže - ali svejedno: ja ću je ipak
                     nadmudriti i izigrati... Samo kako?</p>
                  <p>I nato okrenula se k stijeni i zamislila se u to pitanje. Nekoliko časova
                     ležala je tako nepomično dok se nije ujedanput trgla i glasno izustila
                     riječi:</p>
                  <p>- Ha, sada mi je sinulo... tako ću raditi!</p>
                  <p>Pripreme za put u Zagreb počele su već sutradan. Razne predmete koji su se
                     imali otpremiti iz Orlovca oprezno je služinčad pod nadzorom upravitelja
                     slagala u kovčege i putne košare koje su onda odmah otpremljene u Zagreb.
                     Početkom travnja otputovala je napokon cijela porodica sa sobarima, sobaricama
                     i ostalom služinčadi. Sa najmanjim putnikom bilo je najmanje brige. Mali sinčić
                     skoro je cijelim putem spavao, što je osobito povoljno bilo Meliti koja se je
                     bojala na tom putu neprilika s djetetom.</p>
                  <p>Došavši u Zagreb, Melita je odmah stala misliti na svoje ljetovanje. Najprije
                     je trebala znati kamo će ići, da prema tomu sve ostalo udesi. Kada su liječnici
                     razumjeli iz njezinih riječi da ona kani sprovesti u inozemstvu tri do četiri
                     mjeseca, a znajući da imadu posla s osobom koja je kadra na se mnogo potrošiti,
                     davali su Meliti savjete jedan ljepši od drugoga, da je njoj teško bilo među
                     njima birati. U tom su bili svi složni da prvo proljeće probavi na rivijeri, a
                     poslije u planinskom zraku. Tu su joj spomenuli sijaset lječilišta u
                     Solnogradskoj, na Tatrama, u Bavarskoj, a najviše su joj preporučivali
                     Švicarsku, za koju je i ona bila. Tu dolaze bogati Englezi koji u tuđini žive
                     najvećim komforom i od kojih može čovjek naučiti svašta novo i originalno.</p>
                  <p>Melita kada je bila načistom glede svoga ljetovanja, otišla je na nekoliko dana
                     u Beč gdje si je naručila najizboritije stvari za svoju toaletu, Sâm Branimir
                     je rekao neka ne štedi, a ona se je njegovom ovlasti savjesno poslužila.</p>
                  <p>Na te stvari trebalo joj je čekati bar dva tjedna, a da to vrijeme ma kako
                     ispuni, nakanila je poći u Delidvor da posjeti roditelje, osobito staru majku
                     za koju je još najviše osjećala.</p>
                  <p>Branimir je odobrio tu njezinu nakanu tim više jer je opazio da joj se boravak
                     u Zagrebu ne sviđa. Porodicâ koje bi po rodu bile njoj ravne bijaše u gradu
                     vrlo malo, a one slabe stvorove koji su se nametavali boljarskim krugovima ona
                     je prezirala i nije htjela s njima ni da opći. U Zagorju je to posve inače. Tu
                     je na svakom puškometu pozdravlja kao dobri znanac stari plemićki dvor, pa ako
                     su mu gospodari i napol propali, u njihovim žilama teče ipak plemenita krv koja
                     ih veže u veliko, otmjeno bratstvo komu i sama pripada. Tu je ona u svom
                     elementu u kojemu oživljuje i koji joj prija.</p>
                  <p>Do zadnjega časa Branimir je uzalud čekao neće li Melita spomenuti što o sinu.
                     Dok su bili u Orlovcu, bijaše spomena i o tom da bi maloga poveli sa sobom u
                     Delidvor, u pohode starim roditeljima. Branimir je dapače držao da su dužni to
                     učiniti s obzirom na staru groficu koja se iz svoga dvora nije nikamo micala.
                     Ali Melita ne spomenu o tom ni riječi. Taj postupak je Branimira silno
                     ozlovoljio, i on ne bijaše kadar da tu svoju zlovolju sakrije. Bio je naprama
                     Meliti hladan i sustezljiv, što ona, međutim, nije primijetila jer nije nikada
                     osjećala potrebu ljubežljivosti s njegove strane. No premda ga je boljela ta
                     bezobzirnost Melitina, on joj nije o malom ni riječi spomenuti htio. Bio je
                     suviše ponosan da svoje dijete šalje ljudima koji ga ni ne žele vidjeti. Grof
                     Orfeo, je doduše u svakom listu spominjao svoje unuče i isticao želju da ga
                     može što skorije vidjeti. Da je mogao, on bi ga već potražio bio u Orlovcu ili
                     Zagrebu, ali njegova bolest ga je priječila. U tom pogledu bijaše on mnogo
                     bolji od svoje supruge koja je kraj sve svoje svetosti sačuvala neku
                     odvratnost, ako ne i sam prezir spram osobama koje bijahu neplemenita roda.</p>
                  <p>Istoga dana ujutro kada je imala Melita otputovati u Delidvor, upita ona pri
                     svršetku doručka:</p>
                  <p>- Kaniš li sa mnom poći?</p>
                  <p>- Ne! - odgovori on kratko.</p>
                  <p>- Imaš li što poručiti ocu?</p>
                  <p>- Ništa!</p>
                  <p>- Tim bolje... Ja ću se skoro vratiti... Čim stignu moje stvari iz Beča,
                     brzojavi mi.</p>
                  <p>Pružili si ruke i rastali se. Ona se odvezla u Delidvor, a on otišao prigledati
                     svomu čedu. Čim je više bila osamljivana njegova ljubav prema tomu djetetu, tim
                     je postajala jačom i toplijom. On se je gubio u tom osjećaju koji je poput
                     anđela čuvara sterao krila nad njegovim prvorođencem.</p>
                  <p>- Ne boj se, čedo moje! - znao bi mu govoriti držeći ga na svom krilu. - Tvoj
                     otac je uza te... On ti je i otac i majka!</p>
                  <p>Melita bijaše neugodno dirnuta svim što je pri svom dolasku našla u očinskoj
                     kući. Naučena na najveću eleganciju u dvoru i kući svoga muža, nje se je
                     nepovoljno dojmio već sam dolazak u dvor. Nigdje nikoga pred nju, zvona ne
                     kucaju kao u Orlovcu, niti joj itko pri silaženju iz kočije pomaže. Grof je, ne
                     mogući plaćati brojniju služinčad, otpustio sve što je smatrao suvišnim.
                     Naloživši kočijašu svoga muža da se njezine stvari za njom gore donesu, počela
                     se je Meli uspinjati u prvi sprat drvenim stepenicama koje su već bile dosta
                     trošne, a k tomu odavna već neolaštene.</p>
                  <p>U hodniku (a bila je točno najavila svoj dolazak) nigdje nikoga. To ju je
                     rasrdilo.</p>
                  <p>- Zar tu još spavaju ili su svi nekamo otišli? - viknu ona ljutito da se je
                     orilo po cijelom hodniku.</p>
                  <p>Nato se pojavi muškaračka sijeda glava na poluotvorena vrata.</p>
                  <p>- Meli! - doviknu starac rasrđenoj ženi.</p>
                  <p>- Ha, ti si to, papá!... Ma gdje ste, zaboga? Ta ovdje kao da je sve izumrlo! -
                     vikala je Melita još uvijek razdraženim glasom.</p>
                  <p>- Uniđi k meni! - reče joj Orfeo i odmah zatvori vrata za sobom da se ne bi
                     prehladio.</p>
                  <p>Melita uniđe u očevu sobu. Orfeo se je baš spremao da se na ramenima izrani
                     Baumscheidtovim »čudotvornim«, kako ga je on zvao, aparatom. Dolazak kćeri
                     spriječio ga u tom.</p>
                  <p>- Pravo veliš da je tu sve izumrlo! - reče joj umjesto pozdrava. - Ja se eto
                     liječim, a one dvije su sigurno u kapelici na molitvi.</p>
                  <p>- Koje dvije? - zapita naglo Melita koja se u prvi mah nije mogla sjetiti na
                     nove prilike u dvoru.</p>
                  <p>- Ta maman i njezina drugarica, bogomoljka.</p>
                  <p>- Čula sam o tom... Sirota maman!... Zašto ti ne učiniš tomu kraj, papá?</p>
                  <p>- Što mogu ja? - nasmijao se grof. - Maman drži do te bogomoljke više nego do
                     nas svih... A ružna je, samo da je vidiš!</p>
                  <p>- Kako si je mogao uzeti u službu?</p>
                  <p>- Ja? - uleti joj grof u riječ. - Uzeli su je za moga odsustva... Doveo ju je u
                     kuću tvoj muž, Branimir, pa nam je sada na vratu... A imali smo tako dražesno
                     čeljade prije nje... Bila je lijepa, naobražena, a znala je biti i nabožna.</p>
                  <p>- Zar ona koja je pobjegla s Arturom?</p>
                  <p>- Da, ta ista... On ju je zaveo, taj nevaljanac! Piše li ti?</p>
                  <p>- Među nama je prekinuto svako dopisivanje. Pomisli samo, patvorio je mjenicu
                     na deset tisuća forinti, gdje sam ja bila žirant i koju smo morali platiti...
                     Jamačno ti je pripovijedao Branimir?</p>
                  <p>- Ni riječi!... To je prvo što čujem.</p>
                  <p>- Da, platili smo mjenicu koju je on krivotvorio.</p>
                  <p>- Nesretni dječak, taj je na putu u tamnicu!... On će nanijeti još veliku
                     sramotu našemu imenu.</p>
                  <p>Sada netko pokuca tiho na grofovim vratima i uniđe u sobu grofov sobar koji je
                     ujedno obavljao i službu ključara. Maloprije bio je u kuhinji gdje se je pod
                     njegovim nadzorom dijelio kruh i drugo jelo družini. Bilo je, naime, već
                     podne.</p>
                  <p>- Milostiva grofica želi vidjeti... i dalje ne reče ništa, već samo svrnu
                     pogled na Melitu koja je odmah znala da se to nje tiče.</p>
                  <p>- Mene?... Dobro, ja ću odmah doći, ali reci milostivoj grofici da želim sama
                     biti s njom.</p>
                  <p>Sobar ode.</p>
                  <p>- To je pravo! - povladi joj grof. - Pri vašem viđenju poslije tako dugog
                     vremena ne treba svjedoka, a maman ne bi je sigurno otpravila.</p>
                  <p>Melita se oprosti s ocem i najprije pođe u svoje sobe kamo ju je odvela
                     grofičina sobarica, gdje je popravila svoju toaletu pred velikim, posve
                     zaprašenim zrcalom, a onda se uputila k materi.</p>
                  <p>- Otvorite širom sve prozore! - naloži ona sobarici koja je u sobi zaostala. -
                     Te sobe nisu sigurno zračene od časa kada sam ih ja ostavila.</p>
                  <p>Stupivši u sobu k materi, našla ju je zbilja samu gdje sjedi u svom običnom
                     naslonjaču, nujnu i neveselu. Nju je vrlo neugodno dirnula poruka kćeri da želi
                     sama biti s njom. Evelina, njezina dobra i kreposna Evelina odmah je pogodila
                     da se to nje tiče, i smjesta otišla u svoju sobu. Ali je grofica opazila da je
                     uvrijeđena, jer je, čuvši poruku Melitinu, odmah ustala i, ne rekavši ni
                     riječi, izašla.</p>
                  <p>- Maman, draga moja maman, kako je tebi? - reče Melita priletjevši k materi,
                     koju, onako sjedeći u naslonjaču, zagrli i u čelo poljubi.</p>
                  <p>- Ah, kako te već dugo nisam vidjela, a kako sam te vruće željela! - govoraše
                     starica tihim, slabim glasom, pri čemu pogladi rukom Melitu po glavi i čelu.
                     Ova osjeti nešto tvrdo na svom čelu i prihvativši materinu ruku, ogleda je.</p>
                  <p>- Što to imaš na ruci, maman? Ah, gle... Ta to je čislo!</p>
                  <p>- Da, čislo, dijete moje, uz koje nižem molitve Bogu za nas stare i za vas
                     djecu.</p>
                  <p>- Čujem da si postala velika bogomoljka, da se neprestano Bogu moliš i u crkvi
                     vrijeme sprovodiš... Ti bi mogla još oboljeti!</p>
                  <p>- Treba, dijete, misliti na vječnost, na dušu... Meni godi taj bogobojni život,
                     i ja sam uz taj život sretna i blažena... Ne mogu dosta da zahvalim Bogu što mi
                     je poslao u kuću moju Evelinu... To je divan stvor, pravi božji anđeo... Moram
                     ti je predstaviti. - Grofica htjede već da pozvoni, ali joj Melita zaustavi
                     ruku.</p>
                  <p>- Neka, maman, ja je nisam željna vidjeti.</p>
                  <p>- Ah, ne budi kivna na tu sirotu... Meni za volju ne... Papá je ne trpi, a ja
                     je tako volim.</p>
                  <p>- Ne boj se, maman, ja joj neću ništa učiniti... Ta ona za me i ne postoji!</p>
                  <p>Kod objeda imala je Melita priliku da vidi toga anđela čuvara svoje majke. Kad
                     ju je grofica predstavila kćeri, ova ju je jedva pogledala, a za objeda
                     upriličila konverzaciju tako da Evelina nije imala ni prilike zahvatiti u
                     razgovor. Grof ju je u tom začudo vješto podupirao, te je tako grofica morala
                     govoriti samo o onom što su njih dvoje htjeli. Ali i bez toga Evelina jedva bi
                     se usudila bila umiješati se u razgovor. Nju je uhvatio neki strah pred tom
                     mladom, ponositom damom, da se je osjećala nesposobnom nešto pametno smisliti,
                     još manje izustiti. Tako nijema bijaše Evelina u Melitinoj prisutnosti sve
                     vrijeme što je ona tamo boravila. Grofica je više puta pokušala uvesti je u
                     razgovor, ali Evelina nije imala snage ni odvažnosti da to učini.</p>
                  <p>- A što vam je, dijete moje? - pitala je grofica kada su bile same. - Zašto
                     ništa ne govorite? Još će moja kći misliti da ste neuka, a vi ste tako pametna
                     djevojka.</p>
                  <p>- Kada je mlada grofica polag, ja zbilja postanem neuka... zaboravim sve... ne
                     znam ništa - priznade iskreno Evelina. - Ja se bojim mlade grofice. Ona je tako
                     ponosita.</p>
                  <p>- Da, da... Melita nema prijatan način općenja.</p>
                  <p>- S nižima od sebe - primijeti Evelina pokazujući tim riječima da i u nje ima
                     oštar zasidjelački žalac.</p>
                  <p>Peti dan što je Melita boravila u Delidvoru, dobi grofica list od barunice
                     Andrine kojim joj javlja da je na nekoliko dana stigla u Borkovec s Ljubicom i
                     da se veseli što će je moći vidjeti.</p>
                  <p>Nikoja ina vijest nije mogla tako dobro doći Meliti kao baš ova. Puki slučaj
                     pomoći će joj eto da može svoju osnovu s Alfredom, koja je bila već u Orlovcu
                     gotova, izvađati po svojoj zamisli. Prva stvar u toj osnovi bijaše da steče
                     prijazan barunice Andrine koja joj ne bijaše dosele osobito sklona, a uz to da
                     sklopi tijesno prijateljstvo s Ljubicom koju je dosada susretala sa najvećom
                     mržnjom i nemilo je od sebe odbijala. Sve drugo bit će lak posao. Glavno je
                     imati pri ruci plašt koji bi imao sakrivati tajne njezine namjere.</p>
                  <p>- Dakle će doći... To mi je drago! - reče veselo Melita. - Samo da dođu prije
                     nego odem na put... Uostalom svejedno; ne dođe li ona prije, ja ću ih posjetiti
                     u Borkovcu.</p>
                  <p>- Čudim se tvojoj promjeni - primijeti joj mati. - Andrina ti nije, kako znaš,
                     baš sklona, a Ljubicu nisi nikada voljela.</p>
                  <p>- Okolnosti su se promijenile, draga maman - odvrati Melita - i mi se moramo u
                     njima promijeniti.</p>
                  <p>Treći dan poslije toga lista dovezla se barunica s Ljubicom u Delidvor. Melita,
                     čuvši da su njihove karuce pristale u dvorište, pohita im u susret i sastade se
                     s njima na stepenicama koje su vodile u prvi sprat.</p>
                  <p>Da ju je samo vidjeti bilo kako je sjala od radosti kako im je svesrdno
                     dovikivala:</p>
                  <p>- Dobro došli! - i kako je ponizno i s dječinskom nježnošću poljubila ruku
                     barunici! Čovjek bi se morao nehotice zapitati:</p>
                  <p>- Je li uistinu to Melita, ono biće koje je obično tako ledeno, gordo i okrutno
                     ako ustreba? - I barunica motrila je u čudu, no valja reći da joj je ta
                     poniznost i odanost s Melitine strane veoma laskala. Ona je stoga poljubi u
                     čelo, a Melita se opet priže k njezinoj ruci i dva-tri puta je uzamance
                     poljubi.</p>
                  <p>- Ti izvrsno izgledaš, Meli! - primijeti vrlo prijazno barunica.</p>
                  <p>- Prilično sam se oporavila. Ali Ljubica - nastavi slatkim glasom - ah, kako
                     ona divno izgleda! Čovjek bi je jedva prepoznao... Daj da te poljubim! I
                     zagrlila tako burno mladu Alfredovu ženku i tako je vatreno cjelivala u lice i
                     usta da se Ljubica nije mogla u prvi mah razabrati. Otkuda ujedanput ta golema
                     promjena?... Gdje je onaj zmijski pogled u te žene od koga je trnula i
                     zamirala, gdje je onaj izraz beskrajne mržnje na licu kojim ju je donedavno
                     susretala?</p>
                  <p>Na sve to nije znala Ljubica odgovora, ali je bila sretna da je Melita tako
                     svesrdno prima, da joj dapače ti govori kao svojoj dobroj prijateljici.</p>
                  <p>Melita povede goste u majčine odaje.</p>
                  <p>- Maman će nas dočekati po svom običaju u naslonjaču - šalila se idući iza
                     Andrine s Ljubicom ispod ruke - a možebiti i sa čislom u ruci. To je novo!</p>
                  <p>- Dakle je istina što smo čule? - zapita barunica Andrina okrenuvši se. -
                     Bogomoljka, zar ne?</p>
                  <p>- Velika!... Papá je bijesan!</p>
                  <p>- Bolje bi bilo da se papá Bogu moli - primijeti svojom starom iskrenošću
                     Andrina. - On bi se imao za što kajati, ali sirota Ana, ta ona nije ni kadra
                     griješiti!...</p>
                  <p>Kako je Melita u šali prorekla, tako su sve našli. Grofica je dočekala, sjedeći
                     u naslonjaču, svoje posjetnike, a i čislo je bilo u njezinoj ruci. Kada su
                     gospođe unišle u grofičinu sobu, Evelina prekinula je čitanje o životu i
                     djelima sv. Molanije djevice i tiho se odšuljala iz sobe. Andrina je dospjela
                     da oštro pogleda tu čudotvorku koja je posve ini duh unijela u delidvorski dom.
                     O tom predmetu nije međutim bilo među njima razgovora, jer i Andrina, akoprem
                     žena drugoga kova, sačuvala je u svom srcu osjećaj nabožnosti koji joj je u
                     mladosti usadila njezina majka.</p>
                  <p>Mlade gospođe posjedile su koji čas u grofičinoj sobi, a onda su kao po
                     dogovoru ustale i preporučile se. Melita je naročito spomenula da si imadu
                     mnogo, mnogo toga kazati.</p>
                  <p>- Tvoja se je Meli vrlo promijenila! - reče Andrina grofici. - Ovakva mi se
                     sviđa!</p>
                  <p>- Ona je uvijek bila dobra i mila, samo je ljudi ne razumiju - odvrati grofica
                     koja se je i sama čudila tomu ljubeznomu i nježnomu načinu kojim Melita danas
                     opći s Andrinom i Ljubicom.</p>
                  <p>Andrina, poznavajući dobro osjetljivost svoje prijateljice i njezinu slijepu
                     ljubav prema svojoj djeci, nije joj ovaj put protuslovila, premda je grofica
                     rekla nešto u što bi malo tko vjerovao od onih koji su Melitu poznavali.
                     Barunica je dala navlaš drugi pravac razgovoru, ter počela govoriti o grofovoj
                     bolesti, o Baumscheidtu i Kneippovoj metodi, onda su povele razgovor o
                     ekonomiji, o velikim porezima i slabom prihodu iz gospodarstva, napokon o
                     Alfredu i Arturu, o lošem nastanjivanju konjanika po selima, slabim gažama i
                     slabom promaknuću.</p>
                  <p>Dok su si grofica i barunica tako vrijeme kratile, šetale su Melita i Ljubica u
                     perivoju koji se je na sve strane zelenio. Trava je bujno porasla, stabla
                     prolistala, a nekoliko voćaka stajalo je već u cvijetu. Bilo je već blizu
                     podne, a sunce je tako toplo prigrijevalo da je čovjek rado potražio sjenato
                     mjesto.</p>
                  <p>I mlade gospođe odabraše si takvo mjesto pod velikim, starim brijestom gdje su
                     bile namještene već dosta trošne klupe. Tu one sjedoše jedna do druge.</p>
                  <p>- Ti moraš na sve zaboraviti što je među nama dosada bilo - poče nježno Melita
                     najljubeznijim tonom govoriti Ljubici gladeći je nježno po licu.</p>
                  <p>- Među nama i nije ništa bilo.</p>
                  <p>- O da!... Čemu tajiti?... Ja sam bila vrlo neprijazna s tobom... Ja to uviđam
                     i žalim - govoraše Melita živo i s osjećajem. - Činilo mi se da imam razloga
                     mrziti na te, ali poslije sam uvidjela da sam bila nepravedna s tobom...
                     Oprosti mi!</p>
                  <p>- Nemam ništa praštati! - branila se Ljubica.</p>
                  <p>- Ne, ne!... Reci da mi praštaš! - silila je Melita.</p>
                  <p>- Kad silom hoćeš, neka bude: ja ti praštam.</p>
                  <p>- I bit ćeš mi dobra prijateljica?</p>
                  <p>- Od srca rado! - odgovori iskreno Ljubica.</p>
                  <p>Melita klikne od radosti i žestoko zagrli novu prijateljicu. Sirota Ljubica!
                     Ona nije slutila da je guju pritiskala na svoje grudi. No tko bi mogao što
                     takvo i pomisliti gledajući i slušajući Melitu? Glumila je majstorski, da se
                     nije moglo bolje.</p>
                  <p>- Ta to ide tako lijepo i glatko da si ljepše željeti ne mogu! - mislila je
                     Melita u sebi i bila sve vrijeme izvrsne volje. Taj dan bijaše među mladima
                     dvjema gospođama sklopljeno prijateljstvo koje je potrajati imalo do groba.</p>
                  <p>Melita je saznala od Ljubice da je Alfred u konjaničkoj garnizoni kod Celovca,
                     da stanuje u jednoj vili i da će ostati tamo do velikih manevara koji će se za
                     tri mjeseca držati negdje u Ugarskoj, kojima će i sam kralj prisustvovati.
                     Poslije manevara ići će Alfred na dopust i ona s njim jamačno u Winterhof.</p>
                  <p>- Onda ću vas tamo potražiti... To će biti prekrasno!</p>
                  <p>Melitinoj osnovi stvarale se sve to ljepše prilike. Njoj je uostalom dosta bilo
                     znati gdje se Alfred i Ljubica nalaze i da je dobrodošla u njihovoj kući. Sve
                     će drugo samo sobom doći. Nešto je samo bilo što je Melitu uznemirivalo.
                     Ljubica je, naime, u braku kroz ovo kratko vrijeme postala mnogo ljepšom negoli
                     je bila kao djevojka. Postala je jedrijom i njezin se stas lijepo ispunio. Lice
                     joj je dobilo zdraviju i svježiju boju, a u svem je bila slobodnija i
                     samosvjesnija. Bila je i sada još umilna i blaga pojava, ali one djetinjske
                     skromnosti i čednosti nije više u nje bilo. Ovakva mogla se je Alfredu
                     svidjeti, mogla je i veliku vlast nad njim zadobiti. Ako je to, onda bi njezina
                     osnova naišla na veliku zapreku... No to se mora tek vidjeti. Nije moguće da je
                     Alfred zaboravio na nju i njezinu ljubav.</p>
                  <p>Ljubici je godilo Melitino prijateljstvo. U Melite bijaše neka čarobna sila ako
                     je koga htjela privući k sebi. Trebala je samo pokazati ljubezno lice, ponuditi
                     nekoliko srdačnih riječi, zatajiti na čas prirođenu si gordost - i pobjeda je
                     bila gotova. Ona je umjela osvajati i vladati i svaki, bio muškarac ili ženska,
                     scijenio se sretnim ako je znao da uživa Melitinu simpatiju.</p>
                  <p>To je osjećala i Ljubica, pa je to saopćila svojoj pomajci, barunici.</p>
                  <p>- Ti si vrlo lakovjerna, dijete moje!</p>
                  <p>- Kako to misliš, majčice?</p>
                  <p>- Ti suviše vjeruješ tvojoj novoj prijateljici, a ja ti velim: budi na
                     oprezu!</p>
                  <p>- Naprama Meliti?</p>
                  <p>- Ona je vrlo lukava i prevejana.</p>
                  <p>- Ja te ne razumijem, majčice!</p>
                  <p>- Zasada sam ti dosta kazala... Čuvaj se!</p>
               </div>
               <div type="chapter">
                  <head>VIII.</head>
                  <p>Teško očekivana brzojavka od Branimira kojom joj javlja da su sve naručene
                     stvari prispjele iz Beča, napokon je stigla. Melita se bez otezanja spremi na
                     put i otputova još isti dan iz Delidvora.</p>
                  <p>Već je bio početak svibnja. Trebalo se je žuriti da bude ugodno boraviti na
                     rivijeri. Melitu je doduše sve nešto vuklo da pođe najprije na Vrpsko jezero
                     gdje bi se najlakšim načinom sastala s Alfredom, ali njoj se činilo da se još
                     nije potpuno povratila prijašnja svježost i jedrina takva da bi mogla dražešću
                     i ljepotom zasjeniti Ljubicu koja se bješe tako lijepo razvila. Zato je silom
                     zašutkala glas svoga srca i otputovala najprije na more gdje se je nadala da će
                     blagi morski zrak i pomlađena priroda stvoriti ono što je najviše trebala u
                     svom ljetovanju.</p>
                  <p>S mužem i sinom rastala se ravnodušno, gotovo veselo. Branimiru ponudila je
                     lice na cjelov, a sina je nehajno prekrstila i tobože uime blagoslova položila
                     mu ruku na njegovu jakom plavom kosom već sada obraštenu glavu. Pri tom je
                     preporučila dojilji i sobarici da paze na dijete, što je skroz suvišno bilo jer
                     se je to i dosele bez njezina utjecaja uvijek činilo.</p>
                  <p>Na svom putu više puta se javila Branimiru, ali nije zaboravila ni na Ljubicu.
                     Trebalo je veze novoga prijateljstva učiniti čim jačima i krućima. Iz listova
                     što ih je Melita pisala Branimiru s rivijere, saznao je on sve potankosti
                     njezina boravka. Stanovala je u posebnoj vili s krasnim izgledom na more, uz
                     vilu imala je oveći perivoj u koji se je zaklanjala za sunčane žege, imala je
                     samo za svoju osobu najmljenu barku i svoga stalnoga barkara, stalno najmljenu
                     elegantnu ekipažu koja je samo njoj stajala na raspolaganje. Upoznala se veoma
                     brzo s najuglednijim porodicama koje su u isto vrijeme s njom uz more boravile.
                     Ove su je pozivale k sebi na soareje, a Melita ih je istom mjerom uzvraćala.
                     Živjela je elegantno i s velikim komforom prema svomu rodu. Za kratko vrijeme
                     bijaše »hrvatska grofica« jedna od najviđenijih, najviše paženih ličnosti na
                     rivijeri. Njezina otmjena vanjština i fina aristokratska ljepota padala je
                     svakom u oči. Publika joj se je divila, ali imala je i velik broj zavidnica.
                     Kavaliri prvoga reda, staroslavna grba i sjajna imena, pa milijunari koji su
                     slovili kao mali vladari u trgovini i velikoj industriji, tankoćutni pri izboru
                     svojih ideala, obletavali su Melitu i otimali se o njezinu milost. Ona je
                     njihove laske i poklone primala, ali nijedan od njih nije se mogao podičiti
                     njezinom osobitom milosti. To je samo još uvećalo čar njezina bića i
                     podraživalo njezine poklonike na očajnu ustrajnost.</p>
                  <p>No uzalud! Melita je imala samo jedan cilj za kojim je težila, jednu vruću
                     želju koja je svu njezinu duševnost ispunjavala. Ona je neprestano mislila na
                     Alfreda, a pred tom misli sve je drugo blijedjelo i iščezavalo. Ona ne bijaše
                     po naravi putena kova, niti je u njoj bio najmoćniji osjećaj sklonosti naprama
                     muškoj glavi kao u mnogim drugim ženskima. Taština i ponos bijahu glavna joj
                     svojstva. Ona je Alfreda doduše ljubila, ali da je nisu radi njega onako bolno
                     uvrijedili, tko zna da li bi ona za njim tako čeznula. Njezina ljubav prema
                     njemu hranila se najviše tom uvrijeđenom njezinom taštinom i ponosom.</p>
                  <p>Na rivijeri sprovela je Melita punih šest tjedana. Boravak bio joj je ugodan i
                     zanimljiv. U tim otmjenim francuskim i engleskim krugovima s kojima je najviše
                     općila, ona je vidjela mnogo nova i nepoznata još u domaćem kraju. Svojim
                     bistrim pogledom ona je brzo proniknula u sve tančine društvena života toga
                     elegantnoga svijeta. Uputila se u prednosti i tajne toaleta svojih novih
                     znanica, prodrla u duh konverzacije njihove, prisvojila si onaj nesravnjivi šik
                     u držanju soareja, udešavanju raznih sportskih zabava, i upoznala se s tolikim
                     drugim stvarima koje ispunjavaju sav život boljarskih krugova. Time što je to
                     na rivijeri u kratko vrijeme vidjela i naučila, mogla je ona prednjačiti
                     boljemu društvu ne samo u svojoj domovini nego i u lječilištima u koja je
                     kanila kasnije poći.</p>
                  <p>Melita je Ljubici taj svoj život na rivijeri opisivala najživljim bojama i tako
                     zanosno da se je i u skromnoj Ljubičinoj duši pojavila želja da možda još
                     buduće godine pohodi sa svojim Alfredom taj zemaljski raj. Sada je ona živjela
                     u tihoj i zabitnoj vili, daleko od velikoga svijeta, u tihoj bračnoj sreći.</p>
                  <p>- Ti mi pišeš - ovako je svršila jedan svoj list Meliti - prekrasnih stvari o
                     tvom sadanjem boravištu... Ja te u tom ne mogu slijediti... Mi živimo ovdje
                     skromno i bez ikakvih zabava. Jedan dan je kao i drugi, ali mi smo kraj sve te
                     jednoličnosti sretni i zadovoljni.</p>
                  <p>Taj završetak bocnuo je poput žaoke u srce Melitu.</p>
                  <p>- Oni su sretni i zadovoljni... Tada se i ljube! - govorila je s ogorčenjem
                     turivši odurni joj list od sebe. Kao nikada prije tako je sada osjetila u sebi
                     želju da što prije pomuti tu njihovu sreću i zadovoljstvo.</p>
                  <p>Dani Melitina boravka na rivijeri bijahu na izmaku. Ona je treći dan što je
                     primila Ljubičin list, otputovala s mora put Celovca.</p>
                  <p>Putujući cijelu noć, stigla je ranim jutrom u Celovac. Vrućina koja je vladala
                     i po noći u kupeima, nije joj dala usnuti tvrdim snom. Sprovela je noć u
                     polusnu, što ju je izmučilo tako da je, odsjedavši u hotelu, legla odmah u
                     postelju i spavala do kasno poslije podne.</p>
                  <p>Kada se je probudila bijaše joj prva briga da se odjene i pohodi Ljubicu.
                     Njezina vila bila je samo tri četvrta ure udaljena od grada. Za jedan sat
                     sjedila je ona u karucama u ukusnoj bijeloj opravi od piketa s florentinskim
                     šeširom na glavi koji bijaše urešen poluvijencem od potočnica. Zapadajuće sunce
                     udaralo joj baš u lice, te se je ona morala zaklanjati za svoj pariški
                     suncobran s krovom od bijelih čipaka.</p>
                  <p>Srce joj kucalo sve to jače čim su karuce dalje od grada odmicale. Vozila se
                     jedva preko pol ure kadli primijeti da je kočijaš veoma skrenuo sa sredine puta
                     na stranu, sigurno da se nekomu ugne. Nju, velikašicu, koja bijaše vična da joj
                     drugi s puta idu, rasrdila je ta malenkost, i ona pogleda na protivnu stranu.
                     Mimo nje projezdilo pet mladih časnika koji su svi vrlo ljubopitno, neki od
                     njih dapače i suviše smiono svrnuli svoje oči na krasnu, elegantnu damu u
                     karucama.</p>
                  <p>Među zadnjima jašio je i Alfred. Njih dvoje zgledalo se u isti mah i
                     prepoznalo. Melita pridigla se u karucama i suncobranom domahivala uime
                     pozdrava Alfredu koji je u tren okrenuo konja i skokom prijašio do kočije koja
                     bijaše međutim već stala.</p>
                  <p>- Vi ste li to uistinu, Meli? - progovori on radosno i glasno, pružajući Meliti
                     ruku koju ona živo prihvati.</p>
                  <p>- Ta ja sam vam pisala da ću ovaj koji dan doći! - reče umiljatim glasom Melita
                     žareći se u licu.</p>
                  <p>- I ostat ćete dulje kod nas?</p>
                  <p>- Nekoliko dana.</p>
                  <p>- Ah, to je fatalno, a mene neće tu biti - reče Alfred neugodno dirnut.</p>
                  <p>- Vi nećete biti kod kuće, Alfrede? - pitala preneražena Melita koja se je
                     odmah promijenila u licu. Problijedjela je i veseo izraz nestao joj s lica.</p>
                  <p>- Mi imamo da obavimo jašenje na distanciju... do Monakova.</p>
                  <p>- A to će trajati?</p>
                  <p>- Svakako nekoliko dana.</p>
                  <p>- Kako ste mogli tu stvar tako udesiti... baš o mom dolasku!</p>
                  <p>- U nas ide sve po zapovijedi... Ja bih i kako volio da su me pustili doma.</p>
                  <p>- Ja vam vjerujem - reče Melita odvrnuvši lice od njega.</p>
                  <p>- Meli! Vi ste nepravedna spram mene! Pružite mi ruku... do viđenja!</p>
                  <p>- Ja da vas čekam? - upita ona pogledavši ga koketno.</p>
                  <p>- Vi morate! - reče tišim glasom. - Ja vas molim! - dodade odmah toplo.</p>
                  <p>- Dobro, ja ću vas čekati... Evo vam ruke! Tako! A sada idite. - Ona mu je tako
                     srdačno stisla ruku, pogledala ga tako zamamljivim pogledom da je Alfred kao
                     nepriseban, sjedio na konju i motrio je bez riječi.</p>
                  <p>- Idite! Vi ćete jako zaostati! - podsjeti ga ona njegovih drugova, a odmah
                     zatim zapovjedi kočijašu da potjera. Karuce krenuše dalje, a Alfredu je došlo
                     kao da mora pojuriti za njom, vratiti se kući, da bude s njom i uza nju.
                     Napokon se sabra, okrenu konja i poleti u skoku za svojim drugovima. Bio je sav
                     uzbuđen kao nikada prije kad se je s njom sastajao. Prošlo je više od godine
                     dana što je nije vidio, mislio je da je već zaboravio na nju i da je u njegovu
                     srcu ugasla i zadnja iskrica ljubavi prema njoj, a eto kod prvoga susretaja
                     vidio je da je nije kadar zaboraviti, a vatra prve njegove ljubavi da je bila
                     samo zapretana, ali ugasla nikada. Osjećao je da mu je ona, kao nekada,
                     najmiliji stvor na svijetu, njegova jedina, prava i neprolazna ljubav.</p>
                  <p>A Melita? Ona je bistrim svojim okom odmah zamijetila utisak svoga pojava na
                     Alfreda, vidjela je da je on još uvijek sav u njezinoj vlasti i da se od
                     nekadanje ljubavi nije u njegovu srcu ništa izgubilo. Ona se nije prevarila u
                     svom Alfredu! Kako ju je to veselilo! Sada se nije ni brinula za uspjeh svoje
                     osnove. Alfred je još uvijek jednako ljubi, a to je što će odlučiti, što će je
                     uzdići na vrhunac njezinih želja.</p>
                  <p>Ljubica je s iskrenom radošću dočekala Melitu u svojoj vili. Prvo što joj je
                     iza pozdrava priopćila bijaše da je Alfred otišao i da će se tek za nekoliko
                     dana vratiti.</p>
                  <p>- Sve mi je znano... Mi smo se putem sreli.</p>
                  <p>- Dakle ste govorili jedno s drugim?</p>
                  <p>- Sve mi je kazao... Skoro sam se rasrdila na nj. Mislila sam u prvi mah da je
                     on tako htio.</p>
                  <p>- Otputovati o tvom dolasku? Ah, draga Meli, kako se je siromah otimao i branio
                     baš radi tvoga dolaska komu se je toliko radovao, ali nije ništa pomoglo. Kod
                     vojništva je prva stvar: slušati. Alfred ima slučajno najbolje konje u
                     pukovniji, izvrstan je jahač, i tako je pao pukovnikov izbor na njega. To je
                     odlikovanje, ali njemu bi bilo draže da ga je ovaj put minulo.</p>
                  <p>- Ništa zato, mi ćemo se zato ipak vidjeti, makar i na kratko vrijeme.</p>
                  <p>- Ti ćeš čekati dok se vrati? - upita veselo Ljubica.</p>
                  <p>- Ja sam mu obećala.</p>
                  <p>- Ah, to je divno! Onda se, draga moja, moraš odmah k meni preseliti... Odmah
                     sutra, ionako sam sama. Bit će nam ljepše ovdje zajedno.</p>
                  <p>Melita nije htjela da prihvati tu ljubeznu ponudu.</p>
                  <p>- Vi ionako nemate suviše prostora za se, zašto da vam smetam... Ne, na to ne
                     mogu pristati. Nikako!</p>
                  <p>Meliti taj boravak kod Ljubice, u tom tijesnom prostoru gdje bi joj svojim
                     vječitim društvom bila samo na spačku, nije mogao da bude po ćudi. Njoj se je
                     više sviđalo da ostane u svom hotelu odakle bi po volji posjećivala Ljubicu. A
                     na Vrpskom jezeru našlo bi se u obilju prilike da se sastaje s Alfredom i dade
                     maha svojim ljubavnim hirima.</p>
                  <p>Ljubica međutim, nije htjela da popusti i one se dvije stale živo prepirati.
                     Toj prepirci učini kraj nenadani dolazak barunice Andrine. Ona se je baš
                     dovezla iz Winterhofa i došla po Ljubicu da je onamo sa sobom odvede, gdje bi
                     imala ostati dok se Alfred ne vrati. Barunica je znala da Melita ima tih dana
                     stići u Celovac, i zato ne bijaše iznenađena zatekavši je kod svoje
                     pokćerke.</p>
                  <p>- Melita! - reče barunica dosta prijazno. - Ti si dakle došla, lijepo!</p>
                  <p>- Maloprije. Sjedimo tu jedva nekoliko časova - odgovori Melita poljubivši ruku
                     i zatim lice Andrini.</p>
                  <p>- I već se pravdamo! - umiješa se u riječ Ljubica. - Vidiš, majčice, kako je
                     Meli svojeglava. Ja je molim da se preseli ovamo k meni dok se Alfred vrati, a
                     ona neće nikako da pristane na to.</p>
                  <p>- Meli ima pravo! - reče barunica koja je samo jedan čas razmišljala, pa se
                     odmah razabrala u situaciji. - Kako joj možeš samo takva šta ponuditi... Ta je
                     vila premalena, nemate u njoj ni sami dosta prostora. Pa onda, kako vam je
                     unutarnje uređenje, garnizonsko, komu ste se vi obikli, ali s kojim se ne može
                     zadovoljiti dama koja je naučena na najveći komfor.</p>
                  <p>- Ne, ne, draga tetice (ovako je Melita od djetinjstva zvala barunicu) -
                     prosvjedovala je Melita proti toj primjedbi - ne radi toga; ja znam biti i s
                     najmanjim zadovoljna, ali oni su doista i sami stiješnjeni.</p>
                  <p>- To velim i ja, pa zato ti pravo dajem - reče barunica. - Ali ja znam nešto
                     drugo čemu se ne može prigovoriti. Vi ćete obje k meni u Winterhof. Ja sam baš
                     došla toga radi amo da odvedem sobom Ljubicu. A ti ćeš, Meli, odmah sutra k
                     nama.</p>
                  <p>Meliti se nije ni ta ponuda sviđala, još manje negoli Ljubičina.</p>
                  <p>- Ja sam svakako nakanila posjetiti vas u Winterhofu, ali sada ne, već na koncu
                     moga ljetnikovanja - uze se protiviti Melita. - To bi poremetilo moj lječidbeni
                     program.</p>
                  <p>- Ali bar dok se Alfred vrati - reče Ljubica. - Ti si mu obećala da ćeš čekati
                     na nj; dakle ne možeš prije otići.</p>
                  <p>Barunica, čuvši te riječi, pogleda Melitu svojim čvrstim, ispitujućim pogledom,
                     a Melita se nehotice zacrveni. Ona je odmah shvatila zašto se Melita protivi i
                     njezinu pozivu. Pod njezinim krovom i pod njezinim budnim okom bilo bi joj
                     uzalud boraviti u Alfredovoj blizini. A barunica htjela je pod svaku cijenu da
                     Melita bude pod njezinim nadzorom kada se Alfred vrati. Ljubica je bezazlena,
                     anđeoska duša; nju bi nova prijateljica na svakoj stopi zaslijepila i
                     prevarila. U Alfreda se također nije mogla pouzdavati. Ona je dobro znala da on
                     i sada još uvijek misli na Melitu, da je ljubi i da ona može s njim učiniti što
                     je volja. Da to ne bude, ona će paziti, a bila je sigurna da će taj nadzor
                     Meliti brzo dodijati i da će ona doskora iz Celovca otputovati.</p>
                  <p>- Ja znam da si kadšto svoje glave - reče Andrina Meliti napol u šali - ali i
                     ja imam svoju staru, tvrdu glavu, pa očekujem od tebe da se više ne protiviš i
                     dođeš k meni na imanje. Je li da ćeš doći?</p>
                  <p>- Vidim da ne mogu inače... Doći ću! odgovori Melita koja je uvidjela da mora
                     popustiti staroj gospođi.</p>
                  <p>Winterhof bijaše vrlo lijepo, uzorno uređeno imanje. Stari grad bio je po
                     predaji sagrađen u dobi vitezova. Ležao je na kamenitoj visočini i lijepo se
                     otuda prikazivao sa svojim kulama i tornjićima koji bijahu još posve dobro
                     sačuvani. Pod njim niže sterala se polja i livade stare gospoštije, a na
                     sjevernoj strani dizale se neobične Alpe sa svojim snježnim glavama. Sredinom
                     gospoštijskih zemljišta tekao je planinski potok s dosta jakim padom, koji je
                     znao često nabujati od kopnoga snijega i plahe kiše i onda činio velike štete
                     poplavljujući cio predjel.</p>
                  <p>Zrak bijaše tu zbog blizine Alpa i u ljetu dosta oštar i hladan, pravi zrak
                     visokih planina, zdrav i okrepljujući. Andrina je stoga ljetnu sezonu uvijek
                     sprovodila u Winterhofu, dočim se je zimi sklonila u svoj Borkovec, u blaže
                     hrvatsko podneblje. Toj mijeni boravišta preko godine pripisivala je ona svoje
                     trajno, nikad neporemećeno zdravlje. Kada bi u razgovoru njezine znanice
                     govorile o svojim kućnim liječnicima, ona je u šali primijećala da su joj kućni
                     liječnici njezin Winterhof i Borkovec koji su tako dobri da još nije nikada
                     bolovala.</p>
                  <p>Meliti se je također sviđao krasni položaj Winterhofa, a osobito blizina Alpa
                     koje su tako rekući ondje na dohvatu bile. Upravo podno Alpa imala je
                     gospoštija od davnih vremena lugarnicu gdje je radi paske nad šumama
                     vinterhofskim stanovao gospoštijski lugar sa svojom porodicom. Tamo su se
                     Melita i Ljubica svakoga popodneva izvezle na šetnju, pile ondje friško
                     nadojena mlijeka, sabirale alpinsko cvijeće i slagale ga u ogromne kite,
                     nadisale se iz prve ruke onoga balzamičkoga zraka, pa se onda svježe i
                     razdragane duše vraćale kući u Winterhof.</p>
                  <p>- Tu je zbilja krasno i divotno! - znala bi često uskliknuti Melita, a u sebi
                     je dalje mislila:</p>
                  <p>- Ali zašto nije i on tu; bilo bi tada sve još ljepše i divnije.</p>
                  <p>I on je napokon došao. Osmi dan poslije svoga odlaska vratio se Alfred u
                     Winterhof. Od časnika koji su sudjelovali u tom jašenju na distanciju, on je
                     prvi stigao na metu. Izvrsne pasmine konj i njegova jahačka vještina pribavila
                     mu je prvenstvo među drugovima. Bio je nemalo ponosan na tu svoju pobjedu do
                     koje se mnogo drži u konjaničkim i sportskim krugovima. I Ljubici, kada je
                     Alfred pričao o potankostima te utakmice, sjale su oči od zadovoljstva. I ona
                     se ponosila svojim Alfredom!</p>
                  <p>Pukovnik bio je sa svojim časnicima koji su sudjelovali u tom jašenju, vrlo
                     zadovoljan. Da se oporave od napora koji su junački uzdržali, dobiše svi dopust
                     na pet dana, i tako je mogao Alfred to vrijeme bezbrižno i u dokolici sprovesti
                     u Winterhofu u društvu koje mu radi prisutnosti Melitine bijaše nadasve
                     milo.</p>
                  <p>Do Alfredova dolaska stanovala je Melita u odajama koje bijahu za nju i Alfreda
                     opredijeljene. Ona je to izrično željela, da joj bude ljepše, a barunica nije
                     imala razloga protiviti se tomu. No kad je Alfred stigao u Winterhof, dala joj
                     je barunica otvoriti sobe tik svojih odaja. Nije to bilo bez razloga, i Melita
                     je znala zašto to biva. Sobarica baruničina imala je nalog da joj odmah javi
                     ako bi slučajno Melita od nje ranije ustala; velimo slučajno, jer je redovito
                     barunica prva ustajala i posljednja išla na počinak od njih četvero. I to nije
                     učinjeno bez razloga.</p>
                  <p>Za izbivanja Alfredova barunica je slabo marila za mlade gospođe, za njihove
                     šetnje, izlete i razgovore. Ona ih je pustila da rade što ih volja. Ona je bila
                     tih dana mirna i nije se imala ničega bojati. No čim se je Alfred vratio,
                     nastala je po njezinu sudu opasnost za koju je ona dobro znala, pa ju je
                     gledala pošto-poto zapriječiti. Ona je odsele sa svojim mladim društvom bila
                     nerazdruživa. U razgovoru vodila je glavnu riječ, sudjelovala s veseljem u
                     njihovim šetnjama i izletima, a uvijek je pazila na to da se Alfred i Melita
                     suviše ne približe. Ona ih je umjela vješto osamiti da su rijetko kada mogli
                     uhvatiti zgodu da nekoliko koraka skupa idu ili nekoliko nježnih riječi
                     izmijene. Sve što su imali za svoje ljubavne domjenke, bijahu njihovi pogledi
                     puni tajne želje i čeznuća, ali i ti su se u prisutnosti baruničinoj tek plaho
                     i krišom sastajali. Melitu je silno jedio taj lukavi i fino prepredeni nadzor
                     baruničin, a barunica je njezinu srdžbu dobro vidjela ali se činila nevještom.
                     Šalila se, smijala i bila dobre volje kao mlada kakva dama.</p>
                  <p>Ljubica nije o svem tom ništa slutila. Ona je sretna bila uz bok svoga lijepoga
                     muža, hvatala mu se ispod ruke na šetnji, kad su sjedili, prituljila bi se k
                     njemu, naslonila svoju lijepu glavu na njegovo rame i zurila mu zaljubljeno u
                     mile njegove crne oči, a on bi, osobito u prisutnosti barunice, pogladio je po
                     njezinoj bujnoj kosi i rekao joj nježno koje ime. U takvim slučajevima
                     pomračilo bi lice Meliti, i ona bi od mladih supruga odvraćala svoje oči da ne
                     mora gledati prizor od koga je sva krv u njoj uzavrela. Ali jadni Alfred upirao
                     je u nju kradomice moleći svoj pogled kao da joj hoće kazati:</p>
                  <p>- Ne ljuti se, Meli; ti znaš da mi to ne ide od srca, ali što ću, ja sam joj
                     muž!</p>
                  <p>Ali Meli se nije umiriti mogla. Ona je kipjela od strasti i klela se u sebi da
                     će joj ugrabiti ljubav koju žena njegova pravo ni ne razumije, a nju bi učinila
                     presretnom i blaženom.</p>
                  <p>Jedne večeri o zahodu sunca sjedilo je sve četvero na terasi pred dvorom i
                     naslađivalo se krasnim prizorom planinskoga žara. Nebotični vrhunci Alpa sjali
                     su se u rumenkasto-svijetlom žaru. Visoki vrhovi planinski žarili se u tom
                     bajnom svjetlu koje se je s najviših vrhunaca, kao da iz neba struji,
                     prelijevalo na niže položaje. Cijelo društvo motrilo je s udivljenjem taj
                     prirodni pojav koji u čovjeku izaziva neku zanosnu, svečanu uzbuđenost.
                     Barunica je nebrojeno puta motrila ga, i on je uvijek bio za nju nov i
                     prezamamljiv. Ona je i sada bila sva zanijeta, pa je s velikom živošću
                     pokazivala svojoj djeci i Meliti prelijevanje žara u življe i slabije boje na
                     pojedinim visovima i planinskim položajima koje je ona sve po imenu znala. U
                     njezinoj fantaziji bijaše danas žar tako jak, te joj se činilo da planina
                     uistinu gori i ražarena dašće kao da će se raspucati.</p>
                  <p>Ostali su zajedno na terasi dok se nije žar posve izgubio i planine se pokazale
                     snova u svom ozbiljnom, mrkom liku.</p>
                  <p>- Šteta da tako kratko traje! - reče barunica s uzdahom. - To je što u prirodi
                     najvolim gledati. Radi toga tako rado boravim u Winterhofu.</p>
                  <p>- I jutra su ovdje prekrasna - javi se Alfred. - Upravo je veličanstveno
                     gledati kad se sunce rađa i stane obasjavati Alpe... Ali tko to želi vidjeti,
                     mora ranije ustati.</p>
                  <p>- Ne kao naše mlade dame - dodade šaljivo barunica i pođe prva putem koji je
                     vodio u perivoj, a za njom drugi. Inače je ona uvijek išla posljednja da ima na
                     oku svoje sumnjivce.</p>
                  <p>- Ja tako slatko spavam ujutro - reče Ljubica koja je stupala za barunicom. - I
                     ti, Meli?</p>
                  <p>- Kako kad - odgovori Melita koja je išla posljednja s Alfredom. - Više put se
                     i rano dignem.</p>
                  <p>- Toga još nije bilo ovdje - primijeti Alfred sukajući svoj lijepi crni brk i
                     motreći je vragoljasto ispod oka.</p>
                  <p>- Baš ću sutra rano ustati - reče mu potiho i brzo Melita.</p>
                  <p>- Kada? - upita Alfred isto tako tiho.</p>
                  <p>- U pet ura bit ću u perivoju.</p>
                  <p>- Čekat ću.</p>
                  <p>- Moj Alfred - prihvati opet riječ Ljubica - ustaje uvijek vrlo rano. Prije
                     pete ure.</p>
                  <p>- Dok vojnik služi - nadoveza barunica stupajući uvijek naprijed - neka ne
                     mijenja nikad red u ustajanju, imao posla ili ne... I moj pokojni držao se toga
                     pravila, pa mi je drago da se ga i Alfred drži.</p>
                  <p>Alfred se je doista i držao toga pravila. Ustajao je zimi i ljeti u isto doba,
                     uvijek u pet ura jutra, pa bi se odmah i odjeo. Zatim bi otišao prigledati u
                     staju k svojim konjima da vidi je li se sve vrši onako kako je on jedanput
                     zavazda odredio glede reda u staji, pa krmidbe i timarenja konja. Poslije bi
                     izjahao na šetnju, a onda, rasfriškan i s velikim tekom, vratio se kući gdje bi
                     zajedno doručkovao s Ljubicom koja je dotle slatko spavala. U Winterhofu, gdje
                     je bilo više staja za konje i rogatu marvu, imao je još više zabave i posla
                     ujutro. U tim stvarima bio je u pomoć svojoj strini koja nije trebala ni da
                     zaviri onamo gdje je Alfred prigledao.</p>
                  <p>Sutradan, još prije pete ure, bio je on naslonjen na širom otvorenu prozoru
                     svoje pušaće sobe i pušio na kratki čibuk od jasminova drva s prekrasnim
                     jantarom na vrhu. Jutro je bilo hladno, a od Alpa pirio je povjetarac koji je
                     zadahnjivao nizinu čistim i mirisnim planinskim zrakom. Alfred je nestrpljivo
                     čekao na prozoru i bio uzbuđen kao što već dugo ne bijaše. Bilo mu je kao mladu
                     zaljubljenu momku koji ima prvi ljubavni sastanak sa svojim zlatom, pa strepi i
                     gori. Čim je više primicalo urečeno vrijeme, bio je sve to nemirniji. Hoće li
                     ona uopće riječ održati, a bude li održala, hoće li u urečeno doba doći?
                     Pogleda na svoju uru. Manjkalo je još sedam časova do pet sati. Kako se je
                     sporo vuklo tih sedam časova! Nekoliko puta je izvadio uru i gledao hoće li
                     skoro to nesretno kazalo stići na brojku XII. Napokon budne i to. Dva časa
                     kasnije otkuca i u dvorskom tornjiću pet sati. Alfred pogleda niz prozor, a
                     smiješak slatke uzbuđenosti preleti mu preko lica. Spazio je dolje Melitu gdje
                     hitro prolazi kao da lebdi između jasminova grmlja i tujâ. Imala je na sebi
                     opravu od lake, svijetloljubičaste svile, bez steznika, a ogrnula se
                     skupocjenim ogrtačem od bruseljskih čipaka. Bila je gologlava, a na nogama
                     imala je stambulske, zlatom vezene crvene papučice koje je s rivijere sa sobom
                     ponijela.</p>
                  <p>Alfred, opazivši je, pograbi sa stola svoju vojničku kapu i za čas se stvori u
                     perivoju. Melita, čuvši ga za sobom, obazrela se samo na nj i žurno stupala
                     naprijed. On ju je slijedio uzastopce. Na protivnoj strani perivoja, nedaleko
                     od samoga zida kojim bijaše perivoj sa svih strana opasan, bijaše jedna grupa
                     starih smreka u kojoj bijaše namještena željezna klupa i nekoliko sjedala. U
                     velikoj vrućini bijaše tu najugodnija hladovina, ali izjutra nije nikomu palo
                     na um amo zalaziti. Melita zamaknu unutra, a za nekoliko časaka i Alfred.</p>
                  <p>Melita čekala ga tu, okrenuta licem prema ulazu. Kako se zgledaše, tako si
                     padoše u naručaj kao da ih je bura sa sobom ponijela. Bio je to davno, ah,
                     davno očekivani trenutak za njih, trenutak rajskoga uživanja i milja. Gledajući
                     ih tako nijeme, zagrljene, čovjek bi mislio da zamiru, da ginu s ovoga svijeta;
                     ali duboki uzdasi, koji im se na časove otimahu iz dna grudi, i grčevito
                     stezanje u ogrljaju odavalo je da žive i uživaju.</p>
                  <p>Alfred, ovinuvši nježno ruku oko Melitina struka, povede je do klupe gdje jedno
                     do drugoga sjede. Melita se tijesno privinula uza nj i obuhvatila ga objema
                     rukama oko vrata. On je osjećao toplu jedrinu njezine puti, ćutio na svom licu
                     njezin disaj i upijao u se miris bujne njezine kose; a ona je podrhtavala u
                     njegovu ogrljaju i sve uže savijala ruke oko njegova vrata i ramena. Njezini su
                     obrazi gorjeli, zjenica se u očima rastezala od neobuzdanih osjećaja, a
                     poluotvorene, plamteće usne primicale se k njegovim usnama stapajući se s njima
                     u duge, žarke cjelove.</p>
                  <p>- Ah, zašto nisam tvoja! - govorila mu ona s dubokim uzdahom. - Kako bih bila
                     sretna!</p>
                  <p>- Ti me ljubiš - onda si moja!</p>
                  <p>- Oh, i kako... i ti mene, je li Alfrede?</p>
                  <p>- Do ludila!</p>
                  <p>- Ali samo mene?</p>
                  <p>- Ta da!... Samo tebe.</p>
                  <p>- Nju ne ljubiš... Je l' de?</p>
                  <p>- Što pitaš još?... Dosta si čula!</p>
                  <p>- Ah, ti ne znaš kako je mrzim!</p>
                  <p>- Neka... ona te voli... Nije ona kriva!... Ali ne govorimo o tom sada... u tom
                     slatkom času... ne gorčimo sebi užitka... - I on je privinu još jače k sebi i
                     podiže na krilo... Njihove su duše plivale u slasti, oni su zaboravili na
                     svijet, i sve što je na njem, znali su samo za se i neiskazanu svoju sreću.</p>
                  <p>Ali svijet nije zaboravio na njih. Čim je Melita izašla iz svoje sobe i pošla u
                     perivoj, baruničina je sobarica to odmah javila svojoj gospodarici. Barunica je
                     odmah posumnjala da je nešto u stvari.</p>
                  <p>- Daj mi brzo moju jutarnju opravu! - zapovjedi sobarici. - Sramota bi bila za
                     me da nisam prije nje bila na nogama... Gospodarica mora uvijek prva ustajati!
                     - govorila je tako samo na izliku da prekrije stvar pred služinčetom.</p>
                  <p>Barunica se za čas odjela; prigladila za nuždu kosu, ogrnula se teškim vunenim
                     pledom i pojurila dolje u perivoj. Sašavši dolje, stala jedan čas i ogledala se
                     da li će spaziti koga. Nije nikoga vidjela. Onda upre pogled na puteljak koji
                     bijaše posut finim pijeskom. Ha! to će biti trag. Pođe lagano i oprezno
                     naprijed. Tu je trag od maljušne ženske cipelice kojih su visoke petice nešto
                     dublje u pijesak utisnute bile; a ovdje je utisak muške noge. Trag bijaše
                     neprekidan i vodio je posve lijepo do one grupe smreka kamo se je Melita s
                     Alfredom sklonila bila. Bivši u blizini, stala je stupati tiho i oprezno kao da
                     vreba. Čula je šapat, gibanje, i ona, kao da je iz neba pala, stvori se na
                     ulazu i javi se jakim svojim glasom:</p>
                  <p>- Dobro jutro, djeco!</p>
                  <p>Kao munjom ošinuti razminuše se ljubavnici i skočiše na noge.</p>
                  <p>- Bezobrazluk! - izusti Melita kroz stisnute zube ošinuvši bijesnim pogledom
                     barunicu, dočim je Alfred stajao blijed i poražen oborenih očiju u zemlju.</p>
                  <p>- Gle, to je Meli... a ja sam mislila da je Ljubica! - reče barunica naoko
                     posve mirno, okrenu se i ode svojim putem.</p>
                  <p>- Špijunaža najprostije vrsti! - bjesnjela je Melita stiskajući zgrčene pesnice
                     na čelo. - Ta zmija, ta vještica!</p>
                  <p>- Zaboga, saberi se, Meli! - mirio je Alfred.</p>
                  <p>- Ja idem!... Ovaj čas idem!... Daj odmah upreći a me! - govorila je Melita u
                     najvećoj jarosti.</p>
                  <p>- Alfred! - čuo se sada oštri, zapovijedajući glas baruničin, koja je, išavši
                     jedno vrijeme žurno naprijed, ujedanput stala i okrenula se prema strani gdje
                     se je Alfred s Melitom nalazio.</p>
                  <p>- Odmah! - oglasi se Alfred i okrenu se k Meliti. - Gdje ćemo se vidjeti,
                     Meli?... Možda na Vrpskom jezeru - reče joj u naglosti.</p>
                  <p>- Ne, ne!... Ja ću odmah dalje otputovati - odgovori ona. - Ne pitaj me ništa,
                     ja ne mogu ni misliti, ni govoriti... Zbogom! - pružiše si uzbuđeni ruke i
                     svako udari svojim putem.</p>
                  <p>Kada se je Alfred približio barunici, pogleda mu ona strogo u lice i reče:</p>
                  <p>- Kaži onoj... bestidnici da je ne želim već ni časa vidjeti u mom dvoru.</p>
                  <p>- Ona je spremna odmah otići! - odgovori Alfred s mrkim licem po kom se je
                     moglo suditi da je i njega postupak baruničin vrlo ozlovoljio i razgnjevio.</p>
                  <p>- Tim bolje! - reče barunica i pođe dalje, a Alfred za njom zaostajući koliko
                     je mogao.</p>
                  <p>Za jedan sat otputovala je Melita iz Winterhofa, ne oprostivši se s nikim.
                     Alfred je morao po nalogu barunice odjahati do lugarnice, a barunica sklonula
                     se u odaje k Ljubici koja je još tvrdo spavala.</p>
                  <p>Služinčad u dvoru naslućivala je povod tako naglomu odlasku Melitinu, i bilo je
                     o tom dosta govora i šaputanja u Winterhofu. Kraj svega toga Ljubica nije
                     nikada za ovu zgodu doznala. Barunica je htjela poštedjeti čestitu mladu ženu,
                     koja bi, doznavši za nju, mogla postati nesretnom za sav život.</p>
                  <p>Kada je Ljubica ustala i pitala pomajku za Melitu, kaza joj ova da je Melita
                     morala odmah otputovati. - Dobila je brzojavnu depešu, a nije te htjela
                     buniti... Pozdravlja te lijepo!</p>
                  <p>- Ah kako mi je žao da je nisam mogla još vidjeti! - rekla sirota ne znajući
                     kakva je bura nad njezinom glavom prohujala.</p>
               </div>
               <div type="chapter">
                  <head>IX.</head>
                  <p>Melita je isti dan otputovala iz Celovca a da nitko nije znao kamo. Nitko, osim
                     njezina muža, komu je često pisala. Trebala je često i mnogo novaca. Dobivao je
                     listove od Melite najprije iz Gasteina, zatim Reichenhalla, gdje je kratko
                     vrijeme boravila, napokon iz Saint-Mauricea u Švicarskoj, gdje je trajno
                     zasjela. Tu su bile na okupu mnoge ugledne engleske porodice, tu joj se je
                     svidjelo. Tu si je kupila krasna jašca čiste engleske pasmine i tjerala jahaći
                     sport u društvu mladih engleskih sportsmana te engleskih gospođa, koji su se
                     svi divili njezinoj vještini i eleganciji u jašenju. Kao nedavno na francuskoj
                     rivijeri, ona je i u Saint-Mauriceu živjela sjajno i s velikim komforom.
                     Trošila je silne novce, tako da je Branimir u četvrt godine što je sprovela u
                     inozemstvu potrošio samo na nju tri četvrtine svoje znatne godišnje rente. Zato
                     ipak nije je u nijednom listu podsjetio na štednju, ali nije propustio u svojim
                     listovima od mjeseca kolovoza pitati je kada se kani vratiti, jer da je željno
                     iščekuje.</p>
                  <p>No Melita mu je odgovorila da joj se ne nada prije polovice rujna. Ona je baš
                     bila započela dopisivanje s Alfredom. Od pouzdane osobe pribavila si je cijeli
                     program o ljetošnjim carskim manevrima i dislokaciji konjaničkih četa sa
                     maršovnom osnovom, pa se je iz Saint-Mauricea javila Alfredu čim je stigao na
                     prvu postaju u Ugarskoj gdje su se manevri držali. Sada je znala da nije više
                     pod okriljem i paskom svoje strine, kojoj bi bili mogli lako dospjeti u ruke
                     njezini listovi da mu ih je pisala dok se je nalazio na svojoj redovitoj
                     postaji.</p>
                  <p>Alfred bijaše silno obradovan njezinim listom. Pisala mu je tako milo, nježno i
                     toplo, te mu se činilo kao da je sluša tepati na svom krilu kao ono u
                     winterhofskom perivoju među granatim smrekama. On joj je odmah odgovorio isto
                     tako milo i srdačno, i sada je započelo među njima redovito dopisivanje.
                     Listovi, dopisnice, karte, dapače i brzojavke izmjenjivale su se među njima
                     zatrpavajući, koliko se dalo, veliku onu daljinu koja ih je dijelila.</p>
                  <p>Najglavnija stvar koja se je morala riješiti tim dopisivanjem, bijaše njihov
                     sastanak. Taj je mogao da bude istom poslije svršenih manevara, dakle nešto
                     prije polovice rujna. Zato i nije mogla Melita obećati svomu mužu da će se
                     prije polovice rujna vratiti. Sastanak bijaše urečen na Vrpskom jezeru, u
                     divnim Poročama, kamo je Melita imala stići i u najvećoj tajnosti nastaniti se
                     u vili koju je imao Alfred najmiti.</p>
                  <p>Od onoga časa kad je vrebajuća barunica zatekla njih dvoje u perivoju, kada mu
                     je jednim mahom istrgla iz ruke punu čašu slasti koju bješe već prinesao k
                     ustima da je do dna iskapi, Alfred se je samo još jače rasplamsao za Melitom;
                     ona bijaše sada jedina njegova misao, jedina njegova želja i uzdisanje. Oštre
                     riječi što ih je poslije onoga zatečenja morao slušati od svoje strine, nisu
                     bile kadre da oslabe to njegovo čuvstvo. Kada mu je gnjevna barunica spočitnula
                     beznačajnost, dapače i neharnost, on joj je mirno odgovorio:</p>
                  <p>- Jest, ja uviđam da se ne može opravdati ono što sam učinio; ogriješio sam se
                     proti Ljubici, priznajem, ali tko je tomu kriv? Ti dobro znaš da nisam uzeo
                     Ljubicu od ljubavi i da je Meli bila koju sam ljubio.</p>
                  <p>Dalje nije ništa rekao, ali je barunica u svojim mislima sama popunila njegov
                     odgovor i dodala:</p>
                  <p>- Ti si ga prinudila na brak, ti si odgovorna za njegove zablude.</p>
                  <p>I stroga strina morala je prestati sa svojim prijekorima i udarila u druge
                     žice. Ona je znala da je u Alfreda lako doduše, ali dobro, meko srce, koje
                     popušta blagoj, razboritoj riječi. Barunica je predočila Alfredu kako veliku
                     krivdu čini Ljubici koja ga tako istinski i vjerno ljubi, koja se u nj svom
                     dušom pouzdaje, od njega samo dobro i ljubav očekuje, a on je potajice vara i
                     izdaje. - To nije lijepo, to nije kavalirski! - govorila mu strina. - Ti moraš
                     obuzdati svoju strast i sačuvati srce i ljubav svojoj ženi... Kaži sam da li to
                     ne zaslužuje? Kako je samo dobra kao anđeo; pa kako je i lijepa... Svaki dan
                     ljepša i dražesnija! A ti se odbijaš od nje i čezneš za ženom koja svoga muža
                     izdaje, koja će i tebe isto tako izdati. Ne, Alfrede! Ti se moraš popraviti, ti
                     ćeš se priljubiti dobroj svojoj ženici, samo ćeš za nju živjeti, nju samo
                     ljubiti. Je li da hoćeš? Obećaj!...</p>
                  <p>I Alfred morao je mnogo toga obećati što je mogao i nemogao ispuniti, samo da
                     umiri strinu. Zaboraviti Melitu, nju ne ljubiti, kao što je barunica željela,
                     ne bijaše kadar. Tu su uzalud bile riječi, mudri savjeti i glas vlastite
                     savjesti. Nezasićena ljubav bijaše sada u njem najjače čuvstvo koje je vladalo
                     njegovim bićem. On bijaše sav u vlasti Melitinoj, više nego ikada prije.</p>
                  <p>Manevri u Ugarskoj primicali se kraju. U Saint-Mauriceu bijaše već malo gosti.
                     Koncem kolovoza stali su odilaziti, i Melita spremala se na odlazak. Imala je
                     ostati u lječilištu najviše pet dana, a onda krenuti na Vrpsko jezero najkraćim
                     putem. No do toga nije došlo.</p>
                  <p>Iznenada stiže joj od oca brzojavka da joj je mati na umoru i da je želi još
                     jedanput vidjeti. Tomu pozivu morala se je pokoriti. Primivši brzojavku,
                     zaplakala je, da li od žalosti radi majke ili radi toga što se neće moći
                     sastati s Alfredom, toga nije ni sama pravo znala. Vijest je bila takva da nije
                     bilo mjesta razmišljanju. Moguća bijaše samo jedna odluka: odmah otputovati, i
                     Melita je istoga dana iza kako je brzojavila nemili slučaj Alfredu, otputovala
                     put Hrvatske.</p>
                  <p>Grofica Ana bijaše uistinu nasmrt oboljela. U kratko vrijeme što je Melita
                     boravila u inozemstvu, njezine su fizičke sile počele rapidno padati. Njezina
                     djeca ne bijahu uz nju, grof Orfeo liječio se opet od svoje reume u Krapinskim
                     i poslije u Varaždinskim toplicama, gdje je prilično veselo živio krećući se
                     ponajviše u gospođinskom društvu. U Delidvoru bile su samo njih dvije: grofica
                     Ana i Evelina koja je mogla sada raditi s groficom što je htjela. Dok je grof
                     Orfeo bio u dvoru, pobožna drugarica još se je sustezala jer je grof koječemu
                     prigovarao i nije dopuštao da si grofica vršenjem pobožnosti preko svoje snage
                     naudi zdravlju.</p>
                  <p>Kada je grof otišao u kupelj, njih su dvije marljivije nego ikada prije
                     zalazile u dvorsku crkvicu na molitvu, sveta misa čitala se bar tri puta na
                     tjedan, obični razgovori među groficom i njenom drugaricom bivali su sve rjeđi
                     i kraći, ali tim se je više čitalo Sveto pismo i životi svetaca. U svojoj
                     gorljivosti pošla je grofica tako daleko da je počela čak postiti i u mrsne
                     dane, nešto što ni sama crkva ne zahtijeva od ljudi njezine dobi. Bila je
                     neprestano u nekoj svetoj uzbuđenosti, koja je njezine sile trošila, a ona toga
                     ni opazila nije. Trebao je najmanji udarac da obori to slabo, uvelo i iznemoglo
                     tijelo. I taj udarac nije izostao.</p>
                  <p>Sredinom kolovoza vratio se grof iznenada kada ga ni očekivali nisu, u
                     Delidvor. Potražio je odmah groficu u njezinim odajama, ali ona bijaše u
                     kapelici na molitvi. Poslaše po nju.</p>
                  <p>Za nekoliko časova dođe grofica s Evelinom.</p>
                  <p>- Imam s tobom nasamo govoriti - reče grof pogledavši postrance neprijaznim
                     pogledom Evelinu koja se je nato odmah udaljila.</p>
                  <p>- Što se je dogodilo? - upita odmah tjeskobno grofica koja je slutila da se
                     grof nije bez važna razloga vratio prije nego je mislio.</p>
                  <p>- Tu je list od Arturova pukovnika. Piše mi...</p>
                  <p>- Dopusti da sjednem! - reče grofica kojoj su se od uzbuđenosti stale noge
                     tresti.</p>
                  <p>- Piše mi da je Artur zbog dugova morao kvitirati.</p>
                  <p>- Znala sam da će do toga doći - uzdahnu duboko i teško grofica. - Nismo ga
                     spasili dok je vrijeme bilo.</p>
                  <p>- Njega nije moguće spasiti, a i čim da ga spasimo?... I naši su dani
                     odbrojeni.</p>
                  <p>- Sve je u božjoj ruci! - uzdahnu po drugi put grofica. - A gdje je sada on?
                     Što je s njim?</p>
                  <p>- To je najljepše u stvari - smijao se gorko grof. - On je sada u službi
                     markezice Savignon i njih dvoje putuju svijetom.</p>
                  <p>- Kakvoj službi? - uskliknu s užasom grofica pomislivši na službe niže
                     vrsti.</p>
                  <p>- No, kao njezin cicisbeo... U starije doba bile su te službe jako u modi.</p>
                  <p>- Cicisbeo, njezin ljubavnik! - uskliknu grofica.</p>
                  <p>- Koga ona uzdržaje i plaća i po volji napušta!</p>
                  <p>- Na to je spao jedan grof Armano! - reče s velikom boli grofica sklopivši
                     ruke. - Bog nas teško kuša. - Bilo joj je siroti previše što je čula. Slabe
                     grudi uzbibale joj se pod utiskom tuge i očaja i ona stala tiho jecati, ali
                     tako bolno i žalostivo da je i Orfea, gledajući pred sobom nemoćnu patnicu,
                     počelo nešto gušiti u grlu. Smilila mu se dobra drugarica koja je neograničeno
                     ljubila svoga sina, a sada s te ljubavi bila tako neiskazano nesretna.</p>
                  <p>- Što ćeš učiniti njega radi? - pitala grofica svoga muža pošto ju je minula
                     prva, najžešća bol.</p>
                  <p>- Ništa; ja ni ne znam gdje su? Pa onda, on je izgubljen, potpuno izgubljen. Ne
                     mislimo na nj!</p>
                  <p>- Ja ću se za nj Bogu moliti. Da, to ću učiniti. Bog će pomoći, on će nas
                     utješiti, Orfeo!</p>
                  <p>- Što želiš, draga!</p>
                  <p>- Pošalji mi odmah Evelinu!</p>
                  <p>Grof izađe iz sobe, a nekoliko časova zatim uniđe Evelina. Grofica koja nije
                     imala pred njom nikakvih tajna, povjeri joj odmah porodičku nesreću. Ona je
                     trebala i tražila utjehe, a u Eveline će je naći.</p>
                  <p>- Mi ćemo se Bogu moliti, milostiva grofice - rekla joj Evelina čuvši strahotnu
                     vijest o markezici i Arturu - od Boga će najprije doći pomoć i utjeha!</p>
                  <p>- Pođimo odmah u crkvicu, ja čeznem za razgovorom sa svemogućim! - rekla
                     grofica ustavši sa stolice.</p>
                  <p>Evelina uhvati je ispod ruke i one se dvije opet vrate u crkvicu i kleknu u
                     svoja klecala. Grofica se molila Bogu iz dna duše, skrušena i slomljena,
                     kvaseći suzama blijedo, uvelo lice.</p>
                  <p>- Kazni mene, Bože, a poštedi njega, moje dijete moju krv - molila se ona
                     svevišnjemu - možda sam i ja kriva njegovim zabludama, jer sam ga suviše
                     ljubila, suviše mu praštala. Smiluj se, pomozi, izbavi nas od zla! - I
                     grofičina glava sve se više spuštala na slabačke ruke, dok nije napokon posve
                     klonula na njih. Evelina pokuša podići groficu, ali ona se ne mače. Starica se
                     je onesvijestila. Evelina prestravljena izleti iz crkvice i stade izaglasa
                     zvati u pomoć. Uzbunio se cijeli dvor. Doletio u crkvicu grof, sobar i
                     sobarica, i odnijeli iz nje onesviješćenu groficu u njezine odaje gdje su je
                     položili na otomanu i trli jakim octom dok nije k sebi došla.</p>
                  <p>Grofa je ovaj slučaj vrlo uznemirio. On je zabranio Evelini da odsele ne smije
                     voditi groficu u crkvicu niti je umarati neprestanim čitanjem svetih knjiga. I
                     posna jela nisu se smjela više za groficu priređivati. Isti dan poslao je grof
                     po liječnika, koji je pomno pregledao groficu i odredio da se bolesnica mora
                     što više kretati u prostom zraku, da se mora hraniti krepkim jelima i čuvati
                     svake uzbuđenosti, pa i nabožne.</p>
                  <p>- Što je grofici, dragi doktore? - pitao je grof zabrinuto liječnika kada su
                     sami bili.</p>
                  <p>- Starost! - odgovori liječnik - Marasmus senilis. Treba jako paziti na nju,
                     ona je vanredno slaba, nema u njoj ni za lijek otporne snage.</p>
                  <p>- Ali opasnosti nema? - primijeti grof.</p>
                  <p>- Kod starih ljudi mnogo je toga opasno što se kod mlađih ni ne uzima na um...
                     Ta nesvjestica nije dobar znak... Pazite na nju!</p>
                  <p>Grofa su te riječi još više uznemirile. On je ostao u Delidvoru da pazi na
                     bolesnicu i da nastoji oko nje. Premda se je sve točno vršilo, što je liječnik
                     odredio, grofica se ipak nije mogla oporaviti. Ona je od dana do dana slabila i
                     malaksala. Izgubila je volju za razgovor, a za jelo nije imala nikakva teka.
                     Teškom mukom ispila je na dan nešto mlijeka, pomiješana s konjakom.</p>
                  <p>Liječnik, koji je svaki dan dolazio u Delidvor, počeo je gubiti svaku nadu u
                     njezin oporavak. Došavši jednoga dana, nađe groficu (a bilo je poslije podne) u
                     postelji. To mu se nije nimalo svidjelo. Pregledavši pomno bolesnicu, nije
                     našao ništa što bi slutiti dalo na kakvu akutnu bolest.</p>
                  <p>- Ja bih vam preporučio, milostiva grofice, da ustanete iz postelje... Vašemu
                     stanju ne može prijati ležanje, dapače je opasno.</p>
                  <p>- Što mi se može dogoditi? - zapita ga bolesnica čudnovatim, u nje neobičajnim
                     tonom.</p>
                  <p>To je pitanje nemalo smelo liječnika, skoro da ga je rasrdilo, jer je bio
                     kolerična temperamenta.</p>
                  <p>- Što vam se može dogoditi? Zlo, možda i najgore; ja vam zabranjujem
                     ležati.</p>
                  <p>- Ali ja vas neću poslušati, jer ne mogu! - odgovori odlučno bolesnica. - Nemam
                     snage da se držim na nogama.</p>
                  <p>- Ali sjediti bi bar mogli.</p>
                  <p>- Ni za to nemam snage.</p>
                  <p>- Ali pokušajte, molim.</p>
                  <p>- Ne! - odgovori skoro ljutito grofica. - Ako moram umrijeti, pa što zato? Smrt
                     mi je dobro došla, ona će me bar izbaviti od muka koje mi dušu gone iz
                     tijela.</p>
                  <p>Liječnik saže ramenima i potraži grofa.</p>
                  <p>- Što je? - upita ga grof.</p>
                  <p>- Na kraju smo - reče kratko liječnik.</p>
                  <p>- Umrijet će zar? - pitao opet sav prestrašen grof.</p>
                  <p>- Za koji dan, u nje nema nikake otporne snage, kako već rekoh.</p>
                  <p>Grof se uhvati za glavu.</p>
                  <p>- Ah, zar i to moram još doživjeti! - govorio je na plač zanosećim glasom. -
                     Moja Ana, moj dobri anđeo! - I suze mu navrle na oči.</p>
                  <p>- Vaša je kćerka u inozemstvu - prihvati riječ liječnik. - Bilo bi dobro da joj
                     brzojavite neka odmah kući dođe. Tko zna hoće li je još živu zateći.</p>
                  <p>- Ja da brzojavim? Ah, dragi doktore, ja vam u ovom času nisam kadar ni slova
                     napisati. Molim vas, lijepo vas molim, sastavite vi brzojavku i otpremite je.
                     Moja je kći sada u Saint-Mauriceu u Švicarskoj.</p>
                  <p>Grofova se je želja točno ispunila. Liječnik je otpravio odmah brzojavku
                     Meliti, ali i njezinu mužu u Zagreb.</p>
                  <p>Branimir je sutradan odmah došao i našao grofa neutješna. Grofica je padala iz
                     jednoga drijema u drugi, jela nije ništa i morali su je umjetnim načinom
                     hraniti. Sile su je naglo ostavljale, a osušila se do kosti i kože. Branimir
                     bijaše preneražen kada je stupio u grofičinu sobu i vidio je. Ona, dakako, nije
                     znala za njegov dolazak jer je bila u bešćutnom drijemežu.</p>
                  <p>Liječnik je pokušao sva umjetna sredstva da je uzdrži na životu, dok bi Melita
                     došla. No ona je trebala dva dana dok iz Saint-Mauricea stigne u Delidvor. Dva
                     dana su prošla, a treći dan nastupila je agonija u isto vrijeme kako je stigao
                     telegram od Melite da će stići pretpoldašnjim vlakom. Branimir odvezao se sam u
                     susret svojoj ženi do najbliže željezničke postaje gdje je imala izaći.
                     Susretaj njihov bijaše vrlo tužan.</p>
                  <p>- Je li živa? - bijaše prvo što je Melita pitala izišavši iz kupea.</p>
                  <p>- Živi još, ali ne poznaje nikoga! - odgovori Branimir.</p>
                  <p>- Ah, možda će me ipak prepoznati kada čuje moj glas - reče Melita.</p>
                  <p>- Moramo se vrlo žuriti da ne bude prekasno, - opomenu Branimir Melitu koja je
                     sobarici davala naloge radi svojih stvari.</p>
                  <p>Za nekoliko časova krenuše put Delidvora. Kočijaš je imao nalog da vozi što
                     brže ne bi li groficu zatekli u životu. I nađoše je - ali na rastanku s njime.
                     Anđeo smrti već je leputao svojim krilima nad njom, da joj prihvati dušu i
                     ponese u onaj drugi, bolji svijet.</p>
                  <p>Kad je Melita stupila u sobu, vidjela je potresan prizor. Njezin otac,
                     liječnik, svećenik, Evelina, pa sva družina dvora klečali oko postelje
                     grofičine kojoj je na licu već bio utisnut izrazit biljeg smrti. Evelina joj
                     bješe uklopila u ruku goruću svijeću i držala je. Svi su sa svećenikom molili
                     smrtne molitve.</p>
                  <p>- Maman! - vrisnu Melita opazivši ukočeno i užasom smrti prevučeno lice svoje
                     majke i glasno jecajući baci se preko postelje iznad umiruće. Svećenik prestade
                     moliti, i sada se čulo bolno ridanje staroga grofa, tihi plač i jecanje
                     služinčadi. I Branimiru se prelile oči suzama.</p>
                  <p>- Maman! Zar me ne poznaš? Ja sam tu, tvoja Meli! - vikala je kroz plač
                     nevoljna kćerka, ali uzalud!</p>
                  <p>Mjesto odgovora grofica duboko uzdahnu i rastade se sa životom.</p>
                  <p>Na Delidvoru lepršale su s kule zastave i naviještale smrt njegove posljednje
                     gospodarice - Vojnićeva plemena.</p>
                  <p>Kratko vrijeme poslije grofičine smrti nadvili se novi crni oblaci nad
                     Delidvorom. Bečka banka, koja bijaše glavni vjerovnik grofa Orfea, i
                     financijalni erar zatražiše ovršnu prodaju Delidvora. Grof je imao da plati oko
                     dvadeset tisuća forinti dospjelih anuiteta i zaostaloga poreza, a novaca nije
                     bilo. Žetva je bila doduše dobra i seljaci su točno plaćali veliku zakupninu za
                     livade, no sav taj prihod rasut je bez traga u kupalištima gdje se je grof
                     liječio od reume. On je svoje ljubavne zastranice uvijek skupo plaćao i nije
                     čudo ako je u ona dva mjeseca što ih je sproveo u kupkama više tisuća forinti
                     planulo na žaru njegova vazda mladenačkoga srca.</p>
                  <p>Sada mu je voda došla do grla. Uviđao je da mu nema spasa i da on nije kadar
                     Delidvor sačuvati svojoj djeci. Novaca ne bijaše mu moguće od nikud pribaviti
                     jer nije bilo sigurnosti za povratak. Imanje je bilo već suviše opterećeno, pa
                     nije moglo podnijeti novih tereta. U toj neprilici pane mu na um sretna misao.
                     Sjetio se da ima zeta koji bi mogao tu pomoći.</p>
                  <p>Jednoga dana dade zapreći i odveze se u Zagreb ravno k Branimiru. Ovaj je već
                     znao da se radi o ovršnoj prodaji Delidvora, ali navlaš nije se pačao u tu
                     stvar nego je čekao što će učiniti njegov tast koji bijaše po dobroti pokojne
                     svoje supruge suvlasnik u polovici Delidvora.</p>
                  <p>Čim je Orfeo stupio u njegov kabinet, odmah je znao radi čega je došao. Grof je
                     bio tako pokunjen da bi čovjek mogao imati s njim pomilovanja kad ne bi znao da
                     ima pred sobom nepopravljiva grešnika...</p>
                  <p>- Došao sam, dragi sinko - započe grof odmah poslije prvoga pozdrava - da ti se
                     ispovjedim. Sa mnom je zlo... još koji dan i ja ću biti prosjak... da, prosjak
                     bez krova i bez grude svoje zemlje.</p>
                  <p>- Čitao sam u novinama: Delidvor se prodaje - reče mirno Branimir. - Kako je
                     došlo do toga?</p>
                  <p>- Mojom krivnjom! - priznade skrušeno grof. - Ja sam lakoumno potrošio sav
                     prihod kojim sam mogao namiriti banku i erar. Moja lakoumnost nema granica...
                     ja sam nesretan čovjek.</p>
                  <p>- Što si, dakle, nakanio učiniti? - pitao ga zet.</p>
                  <p>- Ja? Ništa! Što mogu ja da učinim? Nemam novaca, nemam kredita... ništa! Ali
                     ti možeš učiniti mnogo, sve.</p>
                  <p>- Da čujem?</p>
                  <p>- Kupi imanje, da bar ostane u porodici, tvojoj djeci...</p>
                  <p>Branimir je slutio da će do toga doći, i bio je spreman na taj prijedlog. Njemu
                     doduše, koji se je uglavnom bavio velikom industrijom i trgovinom, nije išlo u
                     račun nakopati si na vrat još jedno veliko ali zapušteno imanje u koje će
                     trebati uložiti velike svote, ali se je bojao da bi ga svijet osuđivao ako to
                     ne učini a kadar je učiniti.</p>
                  <p>Druga polovica Delidvora pripadala je pravom nasljedstva grofičinoj djeci:
                     Meliti i Arturu, pa je zato Branimir htio svakako znati da li je Melita
                     sporazumna s tim da on kupi djedovinu pokojne majke.</p>
                  <p>- Pitajmo Melitu - odgovori Branimir tastu - što ona misli o toj stvari. Ako je
                     sporazumna, ja ću imanje kupiti, samo da ne dođe u tuđe ruke.</p>
                  <p>Pođoše odmah k Meliti i razložiše joj o čem se radi.</p>
                  <p>- Dakako da sam sporazumna! - reče ona bez razmišljanja. - Papá nije kadar da
                     upravlja tim imanjem... Zar ne papá?</p>
                  <p>- Tako je, moje dijete! - potvrdi on. - Ja sam već star, a gospodarstvo je
                     velik teret.</p>
                  <p>- I ti bi još dublje u dugove pao, zar ne, papá? - primijeti zlobno, ali
                     smješljivim licem Melita.</p>
                  <p>- Ne mislim, ma chere - parirao je grof taj udarac - jer tko bi meni pozajmio
                     novaca u tom desperatnom stanju?</p>
                  <p>Sporazum bijaše gotov i Branimir je na javnoj dražbi kupio Delidvor. Skrbnik
                     odsutnoga Artura nije se mnogo brinuo za interes svoga skrbljenika kod ove
                     prodaje. Nije mu mogao saznati ni za boravište. Po jednoj obavijesti što ju je
                     kasnije dobio iz Mletaka, nije Artur više općio s markezicom. Ona ga je
                     otpravila u bijeli svijet jer je počeo praviti dugove na njezino ime i udvarati
                     drugima iza njezinih leđa. Govorilo se da je otišao u London i ondje se
                     nasnubio u indijsku vojsku. Poslije nisu o njem ništa čuli.</p>
                  <p>Grof Orfeo bio je vrlo zadovoljan da je iz te neprilike tako lijepo izašao.
                     Njegov zet osigurao mu je doživotnu rentu od tri tisuće forinti, a uz to mu
                     ponudio da može po volji prebivati bud na njegovim imanjima ili u njegovoj kući
                     u Zagrebu gdje su za grofa odmah uređene bile s najvećim komforom posebne
                     odaje.</p>
                  <p>Ovako bezbrižno kao sada nije grof Orfeo još nikada živio. Imajući uz svoga
                     zeta sve što je njegov društveni položaj zahtijevao, bio je u neprilici kako da
                     potroši svoju apanažu na svoje lične potrebe. Jedan dio mogao bi on posve lako
                     namijeniti komu drugomu.</p>
                  <p>U kavani »Europe«, gdje se je u posebnoj prostoriji na čaj sastajalo društvo
                     stare i mlade gospode iz otmjenih krugova, upoznao se s mladom kasiricom koja
                     je u to društvo zalazila, igrala citaru i pjevala tirolske pučke pjesme koje su
                     osobito staru gospodu zanosile. Grof je našao da je ta mlada djevojka začudo
                     nalik njegovoj nezaboravnoj Elzi. Nije bilo ništa prirodnije nego da je na nju
                     prenio neugaslu svoju simpatiju i za kratko vrijeme postao njezinim -
                     dobrotvorom.</p>
               </div>
               <div type="chapter">
                  <head>X.</head>
                  <p>Imajući dva imanja u svojoj vlasti koja su donedavno pripadala moćnim i starim
                     velikaškim porodicama hrvatskim, počela se je u Branimira javljati tašta želja
                     da dobije plemstvo. Uz svoju ženu kojoj je bio otvoren put u najotmjenije
                     krugove, on je osjećao potrebu i radi nje i radi sebe da postane plemićem. I
                     njemu samomu čudno se je činilo kada je čitao na Melitinim posjetnicama:</p>
                  <p>Melitte Rudnich, née comtesse Armano,</p>
                  <p>a kako je to istom moralo biti neugodno ponositoj njegovoj ženi. U krugovima
                     kamo bi došao sa Melitom susretali su nju boljari kao svoju i sebi ravnu, dočim
                     su se prema njemu posve drugačije vladali. Da ga nisu malovažili kao druge
                     obične plebejce, imao je zahvaliti svomu velikom imutku i onda tomu da je bio
                     oženjen groficom.</p>
                  <p>Branimira je uvijek peklo kada je o tom razmišljao, a čim je više uz Melitu
                     dolazio u dodir sa velikašima i staroplemićkim krugovima, sve je jače težio za
                     plemićkim grbom.</p>
                  <p>S Melitom nije o tom nikada govorio. Ona bi još, kako je bila čudnovat stvor,
                     kadra bila da mu se naruga radi te njegove taštine. Ta ona je prezirala sve te
                     nove plemiće. Ali tim više govorio je Branimir sa svojim tastom o toj stvari, a
                     stari grof je bio posve sporazuman s tim i odobravao zetovu nakanu.</p>
                  <p>- Ti imaš doduše dva krasna imanja, da im je malo ravnih u domovini - govorio
                     je grof svomu zetu. Ali bivša gospoštija u rukama čovjeka neplemića nema čara.
                     To je kao krivi alem ili dragulj bez zlatna obuhvata. Druga je stvar kada imaš
                     svoj grb, pa ga uklesati dadeš u pročelje dvora. Pred tim će se dvorom svatko
                     pokloniti, u njega ulazi čovjek sa posve drugim osjećajem nego u najsjajnije
                     palače bogataša niska roda. Ne misli da možda nišanim na te; ja govorim
                     općenito i velim ponovno da u svakom grbu ima neki čar, osobito ako se iza
                     njega kriju zlatna brda kao u tebe... Kaže se doduše da su se ovi moji nazori
                     preživjeli i da je danas novac prvo i sve; ali tomu nije tako... Zašto bi onda
                     svi bogataši težili za tim da se iz obične mase podignu u viši društveni
                     sloj?</p>
                  <p>Branimir je morao priznati da grof, bar što se tiče njegove osobe, imade pravo,
                     pa je umolio tasta neka se kod svojih uplivnih znanaca upita da li bi se i
                     kojim načinom najbrže mogla ispuniti njegova želja. Grof Orfeo bio je osobni
                     prijatelj još iz mladosti s ministrom ad personam regiam, a osim toga je imao i
                     bližnju rođakinju, groficu Immertreu koja je bila pridvorna gospođa. On im je
                     obojima pisao i molio njihovu potporu u zetovoj stvari. Odgovori su stigli brzo
                     i bili su začudo suglasni. I ministar i grofica javili su grofu da bi njegov
                     štićenik zet mogao bez velikih poteškoća postići ono što želi, ali da bi se
                     morao prije u javnosti istaći zaslužnim djelima i lojalnim vladi odanim
                     ponašanjem. To je bio putokaz Branimiru koji mu je pokazivao pravac kuda treba
                     udariti ako želi stići na metu svojih želja. On je morao gledati da dođe u
                     sabor i tu da se istakne i svrati na se pozornost vlade. U proljeću buduće
                     godine imali su se obaviti novi saborski izbori u svoj zemlji. Raspoloženje
                     stranaka naviještalo je žestoku izbornu borbu, pa su mnogi već počeli živo
                     raditi medu pukom. Branimir je odlučio da će istupiti kao kandidat u kotaru
                     komu je pripadala općina Orlovac i on sa svojim ogromnim posjedom. Tu ga svijet
                     poznaje, tu ga puk štuje i ljubi, tu ima nade da bi mogao lako prodrijeti.</p>
                  <p>Izbori su imali biti prvih dana mjeseca svibnja, trebalo se je, dakle, žuriti.
                     Već polovicom mjeseca veljače preselio se Branimir u Orlovac s cijelom
                     porodicom. Melita nije imala povoda opirati se boravku u Orlovcu jer je zbog
                     duboke korote koju je obdržavala za pokojnom majkom morala da živi zabitno i
                     osamljeno. Nije polazila ni kazališta, ni koncertâ, ni privatnih zabava u
                     svojih znanaca; za nju, dakle, život u velikom gradu nije sada imao smisla. I
                     grof Orfeo pošao je u Orlovac jer mu je teško bilo rastati se sa svojim unukom
                     s kojim se je često u danu znao dugo zabavljati i koji bijaše sada njegova
                     najveća radost. Njegova štićenica u kavani »Europe« pokazala se za kratko
                     vrijeme nezahvalnom naprama njemu, pa ju je grof napustio kada se je uvjerio da
                     ona njega napušta. Sada je bio slobodan bar za neko vrijeme!</p>
                  <p>Došavši u Orlovac, Branimir je stao odmah razabirati položaj. Činilo mu se da
                     nije još nitko dirnuo u puk radi izbora. Tim lakše bijaše mu raditi. On je
                     počeo marljivo pohađati sve uplivnije osobe svoga izbornoga kotara: župnike,
                     posjednike, zakupnike, trgovce, pa i same uglednije seljake, da govori s njima
                     o svojoj kandidaturi. Branimir se nije dosele isticao na političkom polju i
                     zato je baš mnogima bio poćudan. Njegova kandidatura primljena je u kotaru
                     povoljno, pa se je ujedanput pronio glas po kotaru i županiji da će Branimir
                     biti biran u hrvatski sabor.</p>
                  <p>Ta vijest doprla je i do velikoga župana koji je rukovodio izbore u županiji, i
                     vrlo ga uznemirivala. O Branimirovoj kandidaturi, uopće o njegovoj odluci da
                     želi biti biran u sabor, nije njemu ništa poznato bilo. Branimir mu je dosta
                     intiman prijatelj, pa da mu ne bi o toj stvari ništa kazao. Pa ipak je bilo
                     tako. On je čekao da izvidi da li su povoljne prilike za njegov izbor, a tek
                     onda je htio potražiti glavara županije da mu se predstavi kao kandidat. Htio
                     je da to učini ovaj koji dan, no veliki župan, komu ta kandidatura nije dala
                     mirovati, pretekao ga. On je prije potražio Branimira u Orlovcu. Tu se je
                     vladao kao da je došao u obične prijateljske posjete; o politici i skorim
                     izborima za sabor nije ni riječce spomenuo sve do svoga odlaska podvečer. Tada,
                     kao da mu je slučajno palo nešto na um, započe razgovor o tom predmetu. Bili su
                     sami u sobi za pušenje, pa su mogli bez zazora razgovarati se.</p>
                  <p>- Čuo sam da si nakanio kandidirati u ovom kotaru? - poče veliki župan - i da
                     te dapače već proglašuju kandidatom... Ja tim glasovima nisam isprva vjerovao
                     misleći da bi mi ti kao prijatelj kazao kad bi što na stvari bilo... Ali sada
                     sam dobio službenih obavijesti da je zbilja tako.</p>
                  <p>- Tako je!... A da nisam tebi o tom ništa spominjao, razlog je jer sam htio da
                     razvidim izborne prilike... To je učinjeno i ja sam se zbilja riješio da
                     kandidiram.</p>
                  <p>- U ime vladine stranke, dakako? - primijeti lukavo veliki župan.</p>
                  <p>- Ne, već na svoju ruku - odgovori ozbiljno Branimir. - Ja hoću da u saboru
                     stojim izvan stranaka... Ja ću od svake stranke prihvatiti ono što mi se bude
                     svidjelo, ali vezati se na koju stranku ne mislim.</p>
                  <p>- Dakle divljak... Ne znam da li je ta ideja sretna...</p>
                  <p>- Zašto?</p>
                  <p>- Jer ti divljaci nisu nikomu po ćudi... Oni samo vrebaju, krivudaju i kriju
                     svoju pravu političku boju... Takvi ljudi ne mogu biti u volji onima na
                     kormilu... I oporba ih odbija od sebe jer su neodlučni i nepouzdani...
                     Uostalom, to na me ne spada. Ja samo kažem da zastupnici koji stoje izvan
                     stranke ne mogu biti po ćudi vladi.</p>
                  <p>- To znam.</p>
                  <p>- Onda se čudim tvojoj odluci... Ti ne ideš bez razloga u sabor - reče
                     vrebajući župan.</p>
                  <p>Branimir se nasmiješi, a veliki župan također.</p>
                  <p>- Tajna se doduše krije, ali se ipak za nju doznade... O tebi, na primjer,
                     općenito se misli da ideš u sabor toga radi da postaneš plemićem... Ako je
                     tako, onda nećeš doći do toga cilja putem kojim si nakanio udariti... Divljak
                     nema odozgo ništa očekivati.</p>
                  <p>- Ja ću zato ipak kandidirati na svoju ruku i budem li izabran, stajat ću izvan
                     stranaka.</p>
                  <p>Veliki župan nije trebao da što više čuje.</p>
                  <p>- Onda ćemo se sastati na izbornom polju, ali kao protivnici... Žao mi je! -
                     rekao je župan na oprostu Branimiru i odvezao se zlovoljan u svoju stolicu.
                     Njega je uistinu ljutilo da Branimir ne stupa pred birače kao vladin kandidat,
                     jedno zato jer bi Branimir, čovjek ugledan, inteligentan i vanredno bogat, bio
                     lijepa stečevina za vladinu stranku, a drugo, jer se je bojao borbe s
                     protivnikom kao što bijaše Branimir. Moglo bi se lako dogoditi da Branimir uz
                     svoju popularnost koju je uživao u kotaru, i velika novčana sredstva koja su mu
                     pri ruci, pobijedi u izbornoj borbi. A to bi za nj bila vrlo neugodna stvar.
                     Odmah bi se gore kazalo da nema nikakva upliva u svojoj županiji i da zato nije
                     na svom mjestu i Bog zna što bi sve moglo iz toga poslijediti. Veliki je župan
                     zato odlučio da će se svom snagom svoje vlasti oboriti na orlovački izborni
                     kotar.</p>
                  <p>Branimir je imao svoje tajne razloge zašto je nakanio kandidirati na svoju
                     ruku. Njega su naime u svoje kolo privukli neki ugledni velikaši, viriliste u
                     hrvatskom saboru, koji su imali da stvore poseban, izvan stranaka stojeći klub.
                     Među njima bijaše i grof Slavomir, a to je najviše sklonulo Branimira da i on
                     stupi u isto kolo. Pogovaralo se je da će ti divljaci doskora doći na vladu i
                     da imadu mogućih sveza u Beču i Budimpešti. Bio je drugi još razlog s kojega se
                     je Branimir riješio na tu stranu. Njegov otac bijaše umjereni opozicionalac
                     koji se doduše u javnosti nije isticao, ali je svojim novcem izdašno podupirao
                     stranku u koju se je brojio. Obzirom, dakle, i na oca imao je Branimir dosta
                     povoda da stupi u takvu stranku gdje je opreka među ocem i sinom u njihovu
                     političkom mišljenju tek prividna bila.</p>
                  <p>Veliki se je župan živo latio posla. Prva mu je stvar bila da nađe kandidata
                     koji bi kako tako bio premac Branimiru. Razmišljajući o toj stvari, došao je do
                     zaključka da bi s dvojicom mogao pokušati sreću proti Branimiru. Jedan bijaše
                     Grabarić, bližnji susjed Branimirov. O njem je glavar županije odavna znao da
                     teži za komorničkim ključem, i taj ključ imao je sada sklonuti Grabarića da kao
                     vladin kandidat stupi na izborno poprište, on, koji u svom životu nije na ništa
                     tako mrzio kao na politiku i ljude koji se s tim »ćoravim poslom« bave. Veliki
                     župan nadao se ipak da će zlatni komornički ključ pokazan izdaleka taštomu
                     vlastelinu, djelovati na nj magičnom silom i raspršiti njegove glupe
                     predsude.</p>
                  <p>Drugi u kombinaciji bijaše ugledan jedan župnik i dekan, koji je neprestano
                     uzdisao za kanoničkom kurijom na Kaptolskom trgu u Zagrebu. On se je svakom
                     zgodom i svakomu koji je s njim u saobraćaj došao, tužio kakva mu se krivica
                     čini tim da još nije postao zagrebačkim kanonikom, a imenovani su toliki drugi
                     koji su od njega godinama puno mlađi a zaslugama za toliko niži. Lijepim
                     obećanjem mogao je veliki župan vrlo lako i toga pregalca predobiti za svoju
                     stvar.</p>
                  <p>Grabarić mu se je ipak više sviđao, pa je najprvo s njim stupio u pregovore. Iz
                     početka išlo je poteško jer je Grabarić znao za kandidaturu svoga susjeda,
                     dapače se pokazivao sklonim da će, kada tomu dođe vrijeme, za nj i raditi. A
                     sad ujedanput ta napast! Nije bilo sumnje, veliki je župan pogodio pravu žilicu
                     u Grabarića kada mu je spomenuo komorništvo. On se je u prvoj neprilici otimao,
                     izvinjavao i otklanjao ponuđenu si odliku, ali veliki je župan bio vrlo
                     nervozan i nestrpljiv, pa se je s tolikom žestinom survao na svoju žrtvu, da je
                     napokon uspio. Grabarić je sutradan pisao list Branimiru gdje mu se prijavljuje
                     kao protukandidat po »želji velikoga župana«, na koji je dodatak ovlašten bio.
                     Svršio je svoju poruku riječima:</p>
                  <p>- Stupam u izbornu borbu s tobom proti svojoj volji, pa se zato nadam da to
                     neće u ničem promijeniti dojakošnje naše odnošaje. I nije. Branimir je znao da
                     je njegov susjed oruđe u tuđoj ruci.</p>
                  <p>Dekana mislio je veliki župan predobiti za se kao glavnoga korteša među
                     svećenstvom. On bi bio u tom sigurno i uspio, ali nenadani slučaj pokvari sve.
                     Baš u to vrijeme kad su se postavljali kandidati i izbornici spremali na
                     izbornu borbu, postade kanonikom razmjerno još mlad svećenik koji je nekada bio
                     kapelan u dekana. To je opet bilo previše za nj, i on je sada od osvete i
                     prkosa stao iz petnih žila raditi za Branimira među svećenstvom.</p>
                  <p>Sada, pošto su se istakli kandidati s jedne i druge strane, izdan je u jednom i
                     u drugom taboru ordre de bataille. Grabarić je imao uza se javne urednike,
                     zakupnike sajmovine, gostioničare i krčmare, koji su živo za nj radili. Ali i
                     Branimirova stranka bila je jaka i brojna. Uza nj su stajali župnici, zanatlije
                     koji su kod njega imali trajnu i dobru zaslugu, onda njegovi vlastiti činovnici
                     i službenici, pa seljaci koji su mu dugovali ili inače od njega zavisni bili.
                     Počelo se je žestoko raditi s obje strane i korteši stali su saletavati
                     seljačke izbornike kao ose zrelo voće. Trošio se silan novac na gozbe i
                     terevenke koje su dan i noć trajale. Seljaci su se lijepo gostili, dobro jeli i
                     pili, pušili fine cigare i slušali što im korteši govore, i davali svoju riječ
                     da će glasovati za kandidata koji im se preporuča.</p>
                  <p>Grabarićevi korteši razumjeli su se savršeno u svoj posao; oni bi znali
                     zaokupiti izbornike protivne stranke čim bi ih načas ostavili njihovi korteši i
                     vođe.</p>
                  <p>- Što mislite, vi slijepci - govorili bi oni Branimirovim biračima - zar vi da
                     birate čovjeka koji je proti vladi? A znate li vi što je vlada?... Da nema nje,
                     svi bi lipsali kao pseta... Bez vlade ne možeš ni dahnuti niti se kud maknuti.
                     Trebaš li novaca: daj vlado!... Trebaš li novu cestu ili most: upri, vlado!...
                     Dođe li na te zlo, vatra, voda, glad: pomozi, vlado! I uvijek samo: vlada, te
                     vlada! Pa vi hoćete da se s njom ukoštac hvatate... Ej, vi budale, neće vladi,
                     ali će vama pucati rebra, pa ćete se kajati, ali prekasno!... Već znate, ljudi,
                     što!... Deder opametite se i budite uz nas!... Da samo znate kakvo je vino
                     kojim Grabarić časti svoje ljude! - I korteši sklonuše ih da s njima piju, pa
                     su se baš i ljudski ponapili, ali su sutra opet bili u svom taboru.</p>
                  <p>Baš tako radili su i korteši Branimirovi, osobito njegovi činovnici i
                     službenici među kojima su vlastelinski lugari igrali najveće uloge. Oni bi isto
                     tako zaokupili seljačke izbornike iz Grabarićeva tabora, pa im govorili:</p>
                  <p>- Ljudi, ne gubite pameti, ne dajte se smesti! Sada se vrzaju oko vas, sve
                     mile-lale; obećavaju vam ovo i ono i hoće da vas premame. A gdje su bili dosada
                     dok nisu bili izbori pred vratima?... Hoćete da birate Grabarića... A što vam
                     je on?... Je li ikad komu od vas pomogao?... Mari on za vas ko za lanjski
                     snijeg... A naš spahija, recite sami!... Tko je ikada uzalud pokucao na njegova
                     vrata?... Ako si trebao novaca, dao ti je; ako si trebao plug, branu ili
                     sjemena za usjev, ma što, sve si dobio; ako hoćeš užiriti svinje, spahija ti
                     otvara svoje šume; ako su ti djeca gola i bosa, on ti ih odijeva i obuva; treba
                     li graditi školu, on daje najviše, što i ne mora, samo da je tebi lakše; eto,
                     on je uz vas i s vama u svako doba, prije i poslije izbora, pa njemu da se
                     zamjerite?</p>
                  <p>- Nećemo se mi zamjeriti našemu spahiji, aja! - prosvjedovali seljaci.</p>
                  <p>- Zašto onda birate drugoga? - pitali korteši.</p>
                  <p>- Eh, što ćemo... Vele gospoda da je tako bolje za nas!</p>
                  <p>- Čekajte, rđe, samo dok izbor mine... onda ćete vidjeti što je za vas bolje...
                     Sastat ćemo se u šumi ako Bog da! - prijetili im vlastelinski lugari.</p>
                  <p>Pa sada da se snađe među te dvije vatre siromah seljak!</p>
                  <p>Ali to još nije bilo sve. U novije vrijeme stvorio se ujedanput, kao da je iz
                     oblaka pao, nepoznat čovjek u kotaru koji je počeo među seljacima rovariti.
                     Obašao je bio već cijeli kotar, kupio oko sebe seljake pa im držao govore i
                     čitao spise koji su prosti puk nemalo uzbunili. Kad su ga pitali tko je on i
                     otkuda, rekao bi da je socijalista, a rodom iz Bačke, seljak kao i oni. Taj
                     »sicilist«, kako ga izopačeno prozvaše seljaci, postao je vrlo popularan u
                     kotaru. U novije vrijeme počeo je dolaziti i u orlovačku vlastelinsku krčmu
                     gdje je kupio oko sebe seljake i ondje im pričao neobične stvari koje su
                     seljaci uslast slušali i bez razlike stranaka grnuli u krčmu da slušaju čovjeka
                     koji im pogađa žilicu.</p>
                  <p>- Ne vjerujte vi ni jednim ni drugim - upućivaše ih nepoznati prorok. - Nisu to
                     ljudi kojima bi mi mogli vjerovati. Borite se među sobom; jedni za jednoga,
                     drugi za drugoga spahiju. Lude li pameti! Svaki od njih ide svojim putem za
                     nečim, vi za ničim... Treba znati tu gospodu!... Nije bio kaput nikada
                     prijatelj gunjcu; ali što hasni vama govoriti?... Vi uvijek mislite tuđom
                     glavom, i slijepi ste kraj zdravih očiju!</p>
                  <p>- Pa što da radimo, ded reci? - upita ga jedan od seljaka.</p>
                  <p>- Što da radite?... Birajte čovjeka u koga imate vjere... Ne kaputaša, već
                     onoga u gunjcu i opancima, od vašega soja, koji zna vaše jade i nevolje, pa će
                     i raditi za vas... Već je doba da se i nama, seljačkoj fukari, kako nas zovu,
                     čini po volji.</p>
                  <p>- A što bi to bilo? - javi se iz hrpe ljubopitan jedan izbornik.</p>
                  <p>- Ama vi baš ništa ne znate, a tamo onkraj Dunava otkud sam ja zna to svako
                     dijete... Čujte dakle: treba da se snizi porez na jednu petinu, duhan neka se
                     slobodno sadi i rakija po volji peče, zemlju valja među puk razdijeliti iznova
                     kako će biti svakomu pravo.</p>
                  <p>- Što ti to reče sada? - uleti mu u riječ jedan od najmoćnijih gazda u selu
                     koji je imao dvije sesije zemalja.</p>
                  <p>- Odmah ću ti razjasniti - odazva se nepoznati. - Zemlja je danas nepravedno
                     razdijeljena, jedan ima premalo, drugi više nego treba. Je li to pravo da vaš
                     spahija ima četrdeset hiljada lanaca zemlje, a toliki nemaju ni dva lanca, a
                     imadu veću porodicu od njega? Zato treba iznova podijeliti zemlju, i to će biti
                     doskora.</p>
                  <p>- Zar će dijeliti i naše seljačke? - pitao je isti onaj sesionaš koji je
                     pozorno slušao što onaj nepoznati govori.</p>
                  <p>- Kako gdje, dragoviću moj - odgovori nepoznati - gdje neće biti dosta
                     spahinske zemlje, ondje će se dijeliti i seljačke... I među vama ima ih dosta
                     koji suviše imadu, a drugi ni toliko da se prehrane.</p>
                  <p>- Tako je, tako! Evala! - uzeše vikati oni koji su bili najslabiji gruntaši, na
                     što su spali lakoumnim životom i lošim gospodarstvom.</p>
                  <p>- Moj čovječe - obori se sada na nj ljutito sesionaš - misliš li ti da imaš s
                     budalama posla koje možeš uputiti u što hoćeš... To što ti sada govoriš, nikada
                     neće biti... Kakva bi to bila pravda da meni koji sam radio, mučio se i čuvao
                     svoje, otmu rođenu moju zemlju, pa je dadu kakoj propalici koji je rasuo svoj
                     imutak pa sada ništa nema. Neće, ne, do toga doći, dok je Boga na nebu i cara
                     na zemlji... Ti si neznana delijo, ili kakva luda ili bitanga, koju bi trebalo
                     odavle batinom otjerati.</p>
                  <p>Nepoznati se smeo i ne bijaše kadar da riječ progovori i suzbije žestoku
                     navalu, ali su mu priskočili u pomoć izbornici koji su najmanje imali i stali
                     vikati:</p>
                  <p>- Znamo mi zašto se on ljuti, sesionaš je, ima grunta ko mali spahija, pa se
                     boji da što izgubi...</p>
                  <p>Bogati gazda ne reče ništa, nego se okrenu i izađe iz krčme, a za njim nekoliko
                     bogatijih gazda koji su bili s njim iste misli.</p>
                  <p>Nastao razdor među seljacima. Bogatiji se odbili od »sicilista«, dok su
                     siromašniji, a tih bijaše mnogo više, dušom i tijelom uza nj pristali. Kad su
                     imućniji seljaci izašli iz krčme, stade nepoznati onima koji su s njime ostali,
                     a bila ih je još uvijek puna krčma, pripovijedati stvari o kojima se oni ne bi
                     usudili ni snivati.</p>
                  <p>- Još koji dan - govorio im on - pa će doći zapovijed iz Beča, da se ima
                     izjednačiti bogato i siromašno... Svaki će dobiti toliko zemlje koliko treba, a
                     spahijama i bogatlijama što ostane. - Seljaci zinuli i razrogačili oči pa
                     slušaju što im nepoznati govori. Svaka žilica u njih treperi, i oni već u
                     svojoj misli zalaze s lancem u lijepe spahinske zemlje i dijele ih među se po
                     miloj volji.</p>
                  <p>Kada su baš najljepše slušali svoga proroka i imali pred sobom čarobnu sliku
                     bolje budućnosti, banuše u sobu dva oružnika s nataknutim bodovima na svojim
                     puškama i prokrčiše si put do stola za kojim je sjedio nepoznati besjedeći
                     seljacima.</p>
                  <p>- U ime zakona slijedi nas! - pozva ga strogim glasom stariji oružnik uprvši
                     prstom u govornika, koji je, opazivši oružnike pred sobom, prestao bio
                     govoriti.</p>
                  <p>- Da vas slijedim, a zašto? - upita neustrašeno nepoznati.</p>
                  <p>- O tom će biti poslije govora! - odvrati mu oružnik.</p>
                  <p>Među seljacima nastao žamor koji je postajao sve to glasniji.</p>
                  <p>- Zašto ga hapsite - istaknu se jedan iz hrpe - kad nije ništa učinio...</p>
                  <p>- Pozivam po drugi put! - zagrmi oružnik.</p>
                  <p>- Dobro, ja idem - reče nepoznati skočivši na noge.</p>
                  <p>- Nećeš nikud, ne damo mi! - stadoše vikati seljaci i počeše se stiskati oko
                     oružnika.</p>
                  <p>- Mir, braćo! - priviknu im nepoznati. - Ne bojte se za me... Evo mene doskora
                     opet među vama!</p>
                  <p>Te riječi umiriše više seljake negoli držanje oružnika koji su već bili skinuli
                     puške s ramena da rastisnu seljake.</p>
                  <p>Nepoznatoga odvedoše i strpaše u općinsku buharu, a otuda ga po noći otpratiše
                     u kotar gdje su ga odmah preslušali. Pošto mu nije bila u redu putovnica,
                     otpremiše ga još isti dan put njegova zavičaja. Svoga obećanja da će se skoro
                     vratiti među svoje privrženike, nije mogao ispuniti. Oni ga nikad više nisu
                     vidjeli, ali su njegove nauke sačuvali. Baš to, jer su ga uhitili i popratili
                     preko Drave, činilo se seljacima sumnjivim.</p>
                  <p>- Bit će sve istina što je govorio taj naš čovjek - umovali su seljaci. - Zašto
                     bi ga onda gonili, da nije govorio istinu? Znamo mi to.</p>
                  <p>Tako si eto stvori prosti puk sud o sljeparu najprostije vrsti i podiže ga do
                     ugleda apostola. U pameti seljaka orlovačkih ostale su duboko usječene riječi
                     koje su čuli od bačkoga »sicilista«, a njegove spise, koje je među njih
                     razdijelio, čitali su na jagmu i trgali se za njih, premda nisu ni trećinu
                     razumjeli od svega što su čitali. Oni se počeše među sobom tražiti, dogovarati
                     i napokon se udružiše kao u neku socijalnu sektu, davši si ime »sicilisti«.
                     Bilo ih je u svim općinama izbornoga kotara i kada su vidjeli da ih ima toliko
                     iste misli, zaključe da će sami postaviti svoga kandidata za sabor, ne
                     kaputaša, već čovjeka od gunjca i opanaka, kako im je svjetovao njihov
                     začetnik.</p>
                  <p>Našli su ga dosta brzo. Bio je to umirovljeni financijalni nadstražar, čovjek
                     prepreden i svakojaki. Jer je živio na seljačkom gruntu svoga oca, oni su ga
                     držali svojim, premda se nije niti na seljačku nosio niti je ikada sam orao ili
                     kopao, nego je držao sluge koji su mjesto njega radili. On sam bavio se
                     nadripisarstvom i seoskom lihvom, pa je stoga bio vrlo popularan medu
                     seljacima. Radi svoga nadripisarstva izišao je među njima na glas kao vrlo
                     pametna glava, a njegovo lihvarenje pribavi mu glas pučkoga dobrotvora, premda
                     je od pozajmljenih glavnica tražio i primao nezakonite, vrlo visoke kamate.
                     Tomu čovjeku je neobično laskalo da su ga ponudili kandidaturom za saborskoga
                     zastupnika, i on je tu ponudu objeručke prihvatio. On se je nadao da će bude li
                     izabran za saborskoga zastupnika iz toga crpiti korist kako on to samo umije.
                     Poput munje proletio glas cijelom županijom da su se u izbornom kotaru
                     orlovačkom pojavili socijaliste u tolikom broju da su se osmjelili postaviti
                     čak i svoga kandidata za sabor. I veliki župan našao se u čudu kada je dočuo za
                     tu novost. Kako to da mu s nijedne strane nije ništa javljeno o tim
                     »sicilistima« koji već i za sabor kandidiraju? S tim kandidatom odlučio je on
                     pobliže se upoznati.</p>
                  <p>Korteši Branimirovi i Grabarićevi svršili su svoj najteži rad, da su naime
                     raščistili polje, te se je sada znalo kamo koji izbornik pripada. Glasovi
                     bijahu nekako jednako podijeljeni, pa je sada trebalo samo da svaki kandidat
                     svoje privrženike ukrijepi u vjeri, a uz to, ako je moguće, ovaj ili onaj
                     protivnički glas za sebe predobije. Radilo se živo na sve strane, a novac se
                     nije štedio. Nastala je uporna borba o glasove; tko je koga predobio za se,
                     gledao je da si ga i sačuva, ali zato još nije bio siguran da mu se neće sutra
                     iznevjeriti. Najvećom napetošću išlo se je u susret izboru koji se je primicao.
                     Radilo se o tri-četiri glasa. »Sicilisti« imali su kojih trideset glasova koji
                     bi dakako odlučili ako bi oni dali svoje glasove za jednoga ili drugoga od
                     glavnih kandidata. No na njih se nije moglo računati. Držali su uz svog
                     kandidata kao nokat uz meso, s upornošću pravih sektara, pa se nisu dali od
                     njega odvratiti ni obećanjima, ni prijetnjama, dapače gledali su oni da
                     predobiju koga iz Grabarićeva ili Branimirova tabora. A i njihov kandidat pazio
                     je budnim okom na svoje stado, držao ga na okupu i svaki dan pobrojio. Troška
                     nije imao s njima velika; dok su se Grabarićevi i Branimirovi izbornici gostili
                     pečenkama svake fele i dobrim vinom, oni su bili zadovoljni kapulom ili jajima,
                     a mjesto vina napili bi se najprostije i najjeftinije špire.</p>
                  <p>Uto, baš nekoliko dana pred izbor, dogodila se neznatna stvar koja je pobrkala
                     razmjerje izborničkih glasova na štetu Branimirovu.</p>
                  <p>Jednoga dana vraćala se je Melita u elegantnim svojim karucama iz majura Klise
                     kamo se bješe poslije objeda izvezla. Pred njom vozila se dva seljaka u lakim
                     slavonskim kolima. Sva je prilika da nisu bili trijezni, jer su gromovito
                     pjevali, a i konje su tjerali onako po svatovski. Kada su opazili da se za
                     njima spahinica vozi, počeli su se laganije voziti, i to sredinom ceste. Čim bi
                     opazili da su Melitine karuce brže pojurile, u nakani da ih prođu, oni su, što
                     su igda jače mogli, potjerali svoje rage i prašili spahinici pred nosom.</p>
                  <p>Ta bezobraznost razljutila je Melitu. Grofovska kći planula je videći da joj
                     prkose ti poderanci u kolima.</p>
                  <p>- Tjeraj naprijed! - zapovjedi ona kočijašu, koji nato pusti uzde konjima.
                     Seljaci u kolima primijete to i udri bičem po svojoj kljusadi koja je letjela
                     kao poplašena. No gdje da oni uteknu gospodskim, vilovitim konjima? Za čas
                     stigoše Melitine karuce seljačka kola, no u tren zakrenu seljak na stranu, baš
                     pred rudo karuca. Kočijaš Melitin, razjaren tolikom drskošću, ošinu seljake
                     bičem dva-tri puta po glavi i projuri mimo njih, a pri tom zape krilo od
                     sjedala o kola seljačka i potrga se.</p>
                  <p>Seljaci udarili sad užasno kleti i psovati, dobacivajući Meliti razne pogrdne
                     riječi kao »gospodska avet«, »crna Aždaja« (zato, jer je nosila crninu) i druge
                     još gore i prostije.</p>
                  <p>Sva izvan sebe vratila se kući i potražila odmah Branimira, zahtijevajući od
                     njega da joj odmah pribavi zadovoljštinu. Bila je bijesna i Branimir je morao
                     odmah ispuniti joj želju. Seljaci budu isti dan prijavljeni kotaru kamo ih
                     odmah za sutra pozvaše i osudiše. Imali su odsjediti u zatvoru četiri dana i
                     platiti štetu. To je već uzbunilo seljake i izbornike koji su bili u
                     Branimirovoj stranci. Ona dva izgrednika bijahu članovi dviju zadruga kojih su
                     gospodari bili dobre gazde i čvrsto stajali uz Branimira. Na njih bi pao teret
                     da plate štetu za oštećene karuce, ali Branimir se je toga odrekao. Da nije
                     toga bilo, oni bi smjesta bili prešli u drugi tabor, ali ovako, hajde, ostali
                     su još uz njega, ali su već bili ozlovoljeni. No tim se još nije svršila stvar.
                     Jednoga jutra, i to treći dan što su se ona dva kažnjenika vratila kući iz
                     zatvora, dođe gospodarskomu upravitelju u Orlovcu prijava iz Klise da je zlobna
                     ruka posjekla skoro polovicu mladoga voćnjaka što ga je Branimir prije tri
                     godine dao ondje zasaditi. Ta ga se je vijest nemilo dojmila. Pošalje
                     upravitelja da izvidi stvar, a s upraviteljem pođoše i oružnici. Preko sto
                     krasnih voćaka ležalo je posječeno u deblu da je bila žalost gledati. Bile su
                     to mlade voćkice najplemenitije vrsti koje bi ove godine prvi puta rodile bile.
                     Šteta bijaše velika, ali opačina još veća. Po tragu, naime po utiscima nogu u
                     zemlji, raspoznalo se odmah da su taj posao izvela dva zlikovca. Sumnja je
                     dakako pala odmah na onu dvojicu kažnjenika. Oružnici ih odmah uhitiše, a kod
                     pretrage u kući nađoše u sijenu sakrivene dvije bradvaste, oštre sjekire, na
                     kojima bijaše vidjeti traga od kore i soka posječenih stabala. Povedoše ih u
                     Klisu u sam voćnjak gdje su se uvjerili da njihovi opanci posve pristaju u one
                     utiske u zemlji. Razlozi sumnje bijahu tako jaki da su ih odmah predali
                     kotarskomu sudu koji ih je, pošto je šteta bila velika, dao otpratiti sudbenomu
                     stolu, da im sudi radi zlobne oštete tuđega vlasništva.</p>
                  <p>Ovaj slučaj ogorčio je seljačke izbornike Branimirove.</p>
                  <p>- Zar tako s nama naš spahija? - uzeli oni među sobom rogoboriti. - Tužaka nas
                     i tjera u tamnice, a ovamo nam uvijek govori kako nam je dobar prijatelj. Hvala
                     mu na ljubavi. Mi ga ne trebamo!</p>
                  <p>Branimiru je jedva pošlo za rukom da kako-tako umiri seljake. On im je razložio
                     da nije lijepo i pošteno da se zauzimaju za opake svoje drugove koji ne znadu
                     ni za Boga ni zakon.</p>
                  <p>- Što su danas meni učinili - govorio im on - mogu sutra učiniti vama, pa vi da
                     branite još takve zlikovce? - Pametniji seljaci uvidješe da spahija ima pravo,
                     i ostadoše mu vjerni, ali nekoliko glasova izgubi ipak radi te zgode. Ona dva
                     gazde, iz čijih zadruga bijahu uapšenici, prijeđoše ravno k »silicistima«, a
                     neki se odmetnuše u Grabarićev tabor.</p>
                  <p>Meliti je dobro došla ova zgoda da se riješi dosadna joj Orlovca. - Ta čovjek
                     nije siguran ni za svoju glavu među tim opakim svijetom - govorila je ona
                     Branimiru i izjavila da će odmah otputovati. Delidvor je sada već uređen i ona
                     će se ondje, u bivšoj svojoj djedovini, nastaniti. Dotle će i izbori proći, a
                     onda se može Branimir sa djetetom onamo preseliti. Melita je i zbilja treći dan
                     iza kako je počinjeno ono divljaštvo u Klisi, otputovala u Zagreb, a otuda u
                     Delidvor. Njezina nagla odluka da će otputovati iz Orlovca, imala je drugi,
                     tajni razlog, ne onaj kojim se je poslužila pred svojim mužem. Prije nekoliko
                     dana dobila je ona naime list od Ele kojim joj javlja da je ulanska pukovnija u
                     kojoj je služio Alfred, premještena u Mirovnik, nedaleko Zagreba. Od toga časa
                     vrebala je na zgodu da se rastane s Orlovcem, i ta se je zgoda desila.</p>
                  <p>Branimir je tako ostao sam u Orlovcu zlovoljan i malodušan. Kako su sada
                     glasovi stajali, on nije mogao vjerovati da će prodrijeti. Pred svojim
                     prijateljima dapače je izjavio želju da bi najvolio odstupiti od kandidature,
                     ali ovi ne htjedoše o tom ni čuti. Rekoše mu da se u zadnji čas dade vrlo mnogo
                     učiniti i uputiše ga da će im valjda poći za rukom predobiti za se nekoliko
                     »sicilista« o kojima se je znalo da su pohlepni za novcem kao moljac za ovčjom
                     kožom, a da ga i trebaju. Branimir se dade nagovoriti i kao kandidat dočeka
                     izborni dan.</p>
                  <p>U sjedištu kotarske oblasti imao se je obaviti izbor. Izbornici svih stranaka
                     dolazili su u mjesto birališta na kolima, nakićeni narodnim kokardama na kojima
                     je natiskano bilo ime kandidata. To se je ime čitalo i na trobojnicama koje su
                     sa sobom ponijeli izbornici pojedinih sela. Svaka stranka imala je svoju krčmu
                     gdje su glavni korteši dočekivali izbornike s punim vrčevima vina i piva. Pred
                     krčmama namjestile se glazbe, i to pred Grabarićevom krčmom ciganska glazba
                     koja je izopačeno, nekako na mađarski, igrala hrvatske pjesme, dočim su
                     Branimirovim izbornicima svirali srijemski tamburaši, sve sami melezi. Korteši
                     su se s izbornicima rukovali i grlili i savjesno ih brojili da ne bi ni jedan
                     izostao. U tim dvjema krčmama bijaše veselo i živo. Sve je brujalo i orilo se
                     od razgovora, vike i pjevanja. Stolovi bijahu prostrti u krčmi i pred krčmom, a
                     sluge, lugari i panduri obojice gospode kandidata dvorili su izbornike nudeći
                     ih pečenim odojcima, janjetinom, ili paprenim gulašem. Trebalo je da se ljudi
                     dobro potkože, jer bi se izbor mogao dugo otegnuti. Dok su se izbornici dvojice
                     glavnih kandidata ovako lijepo gostili i častili, bijahu »sicilisti« svi na
                     okupu u nekakvoj kukavnoj mehani. I oni su se gostili, ali sljepački, kao prava
                     fukara. Jeli su sira i luka, neki i suhe slanine, a pojili su se jeftinim, ali
                     grubo patvorenim crnim vinom. I oni su imali svoju glazbu, ali niti Cigane,
                     niti tamburaše, već seoskog gajdaša koji je slučajno bio izbornik.</p>
                  <p>Oko osme ure s jutra nastalo je komešanje i vreva na ulici. Korteši i izbornici
                     skočili na noge i sve jednim pravcem pogledali. - Dolazi... Eno ga! - čulo se
                     je osobito među Grabarićevim izbornicima. Dolazio je njihov kandidat... Vozio
                     se sam, a na baku uz kočijaša sjedio je glavit katana u odori Trenkovih
                     pandura, koji je podsjećao na minule dane slave i moći plemićke. Za nekoliko
                     časaka stadoše njegove lagane karuce pred zgradom kotarske oblasti i pl.
                     Grabarić, komu je uparađeni katana otvorio vratašca, izađe iz kočije. Tu se
                     pozdravio s kotarskim predstojnikom, općinskim činovnicima i izbornim
                     povjerenstvom. Njegovo visokoblagorođe pušilo je vjekovitu svoju virginiju, a
                     bilo je očito uzbuđeno i zabrinuto. Nekoliko njegovih glavnih korteša potražilo
                     ga odznah i izvijestilo kako stvari stoje. Oni su se tvrdo nadali pobjedi.</p>
                  <p>- A gdje su »sicilisti?« - upita kandidat predstojnika. - Želio bih vidjeti i
                     njih!</p>
                  <p>Na te riječi okrenu se predstojnik prema omašnomu jednomu bilježniku i naloži
                     mu da »siciliste« privede pred gospodina kandidata. Predstojnik zapovjedio
                     bilježniku, a ovaj općinskom panduru koji se je vrzao iza njegovih leđa.</p>
                  <p>- Skoči odmah u mehanu - zapovjedi mu oštro - pa istjeraj tu fukaru pred
                     kuću.</p>
                  <p>Općinski pandur skoči što je brže mogao, i za čas bijahu »sicilisti« pred
                     kućom. Gospodin Grabarić pristupi k njima i prijazno ih pozdravi. Oni poskidaše
                     šešire i upraviše svoje poglede čas u njega čas u njegova katanu. Velika
                     perjanica na njegovu kalpaku i srebrne kopče na ječermi u koje nisi mogao od
                     svijetla gledati, najviše su još zadivile uboge »siciliste«.</p>
                  <p>- Što radite ovdje? - upita ih Grabarić ne znajući u ovaj par pametnijega
                     pitanja.</p>
                  <p>- Čekamo našega kandidata, vaša milosti! - odgovore neki.</p>
                  <p>- A tko je vaš kandidat? - pitao dalje Grabarić čineći se nevještim.</p>
                  <p>- Marko, nadstražar - čulo se iz hrpe.</p>
                  <p>- Kakav je to čovjek? - okrenu se sada Grabarić prema predstojniku.</p>
                  <p>- Nadripisar i seoski lihvar - odgovori predstojnik navlaš vrlo glasno da ga
                     dobro čuju i »siciliste« izbornici - čovjek svakojaki, no do koga ovi slijepci,
                     koji ne vide dalje od nosa, mnogo drže. Ali svejedno, vi ljudi - uze sada
                     predstojnik govoriti izbornicima - nećete dočekati svoga kandidata niti ćete ga
                     birati.</p>
                  <p>- Kako bi to bilo - uskomešali se izbornici - ta još je sinoć bio s nama i
                     rekao nam da će doći među nas oko osam sati.</p>
                  <p>- Ne može doći jer sjedi u hladu... kod kotarskoga suda - razjasni im
                     predstojnik koji se zatim okrenu prema Grabariću komu stade govoriti opet tako
                     da su »sicilisti« mogli sve dobro razumjeti.</p>
                  <p>- Taj se čovjek nalazi pod kriminalnom istragom zbog prevare. Pravio je, naime,
                     ugovor, u kom je izigrao troje siročadi, troje jadne djece. Sud je ušao u trag
                     toj prijevari i dao prošle noći uhapsiti gospodina kandidata.</p>
                  <p>»Sicilisti« čudno se nekako zgledali slušajući te riječi. Grabarić je držao da
                     je došao kritičan momenat koji mora izrabiti.</p>
                  <p>- Žalim vas, dragi ljudi - poče im govoriti vrlo ozbiljno - da ste tako nisko
                     pali pa ste si izabrali kandidatom prostu varalicu.</p>
                  <p>Među »sicilistima« nastao žamor i gibanje. Ove su ih Grabarićeve riječi posve
                     smele. Njihov Marko - pa varalica! Tko bi to mislio? Ali bit će valjda tako
                     kada gospoda kažu.</p>
                  <p>- Što smo mi znali, vaša milosti! - javi se između njih najstariji i valjda
                     najpametniji. - Mi smo držali da je pošten čovjek, eh, ali ako je taki, kao što
                     čusmo, neka ga voda nosi.</p>
                  <p>- Tako je! - povladiše mu ostali.</p>
                  <p>Grabarić pomisli: sad ili nikad! Pristupi još bliže k izbornicima, tako da je s
                     onima koji su u prvom redu bili, stajao prsa o prsa. Uzdignute glave i
                     gledajući svakomu oštro u lice, upita ih on jakim glasom:</p>
                  <p>- Ljudi, imate li vjere u mene?</p>
                  <p>- Kako ne bi, vaša milosti! - uzvikali se »siciliste«, nešto od neprilike, a
                     nešto od respekta pred Grabarićevim katanom koji se je oko njih šuljao i
                     osornim im glasom metao u usta riječi koje su trebali da viču.</p>
                  <p>- Ako imate vjere u me, onda glasujte za me! nudio se Grabarić seljacima. A ovi
                     su šutjeli i čekali hoće li se tko među njima oglasiti na te riječi. Ali se
                     nitko ne javi. Grabarić ne klonu duhom već započe iznova:</p>
                  <p>- Moguće je da su me ocrnili u vašim očima moji protivnici... Ali ja vam velim:
                     - Ne vjerujte im!... Ja sam bio vazda prijatelj seljaku i sirotinji...</p>
                  <p>- Da vidite, vaša milosti - javi se sada najveća raspikuća među »sicilistima« -
                     mi smo baš prava sirotinja. Slabi smo gruntaši, lane nas je pobio led, a otolič
                     poručio nam ovrhovoditelj da će nas, čim minu izbori, poćerati za dužni
                     porez... Propast ćemo, vaša milosti, ako nam tko ne pomogne...</p>
                  <p>- Vaša milost mogla bi nam pomoći! - javi se sada uza nj stojeći »sicilist«. -
                     Da nam dadete novaca za porez, vi bi nas spasili od velikoga zla.</p>
                  <p>Grabariću se smrklo lice na te riječi, ali na taj izazov morao je da
                     odgovori.</p>
                  <p>- Da vam dadem novaca... Kako to mislite?... Valjda ne tražite da vam te novce
                     poklonim... Svi bi onda kazali da sam kupio vaše glasove, a ja to neću... Već
                     čujte! Ja ću vam novce koje trebate pozajmiti, a vi ćete ih pošteno kao čestiti
                     ljudi vratiti... Dakako, ne odmah, već kako tko može...</p>
                  <p>Seljaci se stali znamenovno pogledati i laktovima gurati.</p>
                  <p>- Kako tko može - tumačili su oni po svom »kad, il' nikad,« ali ovo potonje je
                     vjerojatnije... Oni su bili posve zadovoljni odgovorom Grabarićevim i počeli su
                     isprva nekoji, a onda svi složno u zboru vikati:</p>
                  <p>- Hvala im do neba, vaša milosti... Vi ste naš čovjek... mi smo svi uz vas!</p>
                  <p>- Kad je tako, onda ajte za mnom! - reče Grabarić s vedrim licem i pođe pravcem
                     prema krčmi gdje su bili na okupu izbornici. Korteši povrstaše »siciliste« u
                     red, zatakoše im za šešire kokarde s napisom: »Živio naš zastupnik Janko pl.
                     Grabarić«, i krenuše istim pravcem za svojim novim kandidatom. Svoju zastavu,
                     na kojoj je bilo tiskano ime Marka nadstražara kao kandidata, ostavili su u
                     krčmi, pa ih sada predvodi samo njihov gajdaš koji im je zasvirao poznatu
                     kolsku pjesmu: Ajd na levo, braca Stevo itd.</p>
                  <p>Grabarićevi izbornici izađoše »sicilistima« u susret, stadoše se s njima
                     rukovati i grliti, i povedoše ih za pune stolove kamo su pali kao gladni
                     skakavci na žito.</p>
                  <p>Trideset i pet sigurnih glasova imao je sada Grabarić više i tim bijaše izborna
                     bitka već unaprijed odlučena. Branimir je to uvidio i zato prije nego će izbor
                     započeti, izjavi pred povjerenstvom da odstupa od kandidature. Čemu, mislio je
                     on, da muči dalje sebe i svoje izbornike? Ne brinući se dalje za sudbinu
                     izbora, on se je sa svojim izbornicima odvezao u Orlovac gdje ih je gospodski
                     podvorio. U njegovoj zlovolji, koja mu je s te nedaće pritisla dušu, bijaše mu
                     jedina utjeha da su mu svi do jednoga ostali vjerni i da se nitko od njih nije
                     odmetnuo u protivnički tabor.</p>
                  <p>Njegovo srce odbilo se od Orlovca i njegova pučanstva komu je bio dobrotvorom,
                     a ono mu se iznevjerilo u odlučnom času za njega. Boravak u tom kraju postao mu
                     mrzak i oduran, pa je i on nekoliko dana poslije izbora otputovao za Melitom u
                     Zagreb.</p>
                  <p>Prvi taj neuspjeh tako ga je ozlovoljio da već nije mislio ni na sabor ni na
                     plemstvo već samo na svoju porodicu i svoje zvanje.</p>
               </div>
               <div type="chapter">
                  <head>XI.</head>
                  <p>Melita je naizmjence prebivala sad u Zagrebu, sad u Delidvoru, koji je sada
                     imao posve ino lice. Bio je posve obnovljen, i to ne samo dvor već i sve
                     gospodarske zgrade, dapače i perivoj. U dvoru dao je Branimir odstraniti stare
                     trošne stube i namjestio nove, u hodnicima izmijenio već raspucani kameniti
                     pločnik prepruganim podom, a sobe dao iznova najukusnije oslikati, ili novim
                     tapetama obložiti. Stari zvjezdani parketi od javorova drva, koje je dao
                     praviti otac grofice Ane, bijahu još dobro sačuvani, a bili su tako krasno
                     izrađeni da se u njih nije diralo. Cijelo dvorište dao je Branimir izravnati,
                     batudirati i onda finim pijeskom nasuti, a isto tako popravio je iz temelja
                     privozni put koji je sa zemaljske ceste vodio u Delidvor.</p>
                  <p>Stari dvor se je upravo pomladio u rukama novoga gospodara koji je i u
                     gospodarstvu i kućanstvu novi red uveo. Meliti svidjelo se sada još više na
                     njezinoj djedovini, jer sada joj se činio dvor nekako veseliji, svjetliji i u
                     svem prijatniji.</p>
                  <p>Njezini susjedi i znanci, kada su doznali da je Melita došla u Delidvor,
                     dolazili bi joj često u pohode da joj vrijeme prikrate. Grof Janko, maestro
                     Nikola, a najviše Ela sa svojim bratom, bijahu često u posjetima kod Melite.
                     Ela je dapače znala po nekoliko dana ostati kod svoje prijateljice i nudila joj
                     se da će je naučiti voziti se na biciklu.</p>
                  <p>Melita se je prije rugala tomu sportu. Njoj, koja je bila tako izvrsna
                     jahačica, činilo se smiješnim na jahačku sjediti na mrtvom vozilu i svojom ga
                     snagom kretati da s tobom juri. Dopuštala je da to može biti ugodna igračka za
                     djecu, ali ne za onoga koji je vičan sjediti na plemenitu jašcu koji pun vatre
                     i snage pod tobom podrhtava, s kojim se razgovaraš i koji te razumije, pa na
                     zapovijed s tobom ili lagano potitrava, ili strelovito juri kao da se nagoni s
                     vjetrom. Ali sada ujedanput njoj se počeo taj sport ipak sviđati. Nije to bilo
                     bez uzroka. Ela joj je pri jednom svom navratku u Delidvor pripovijedala da se
                     je sastala blizu Podsuseda s nekoliko ulanskih časnika koji su na biciklima
                     dojurili onamo iz Mirovnika. Među njima bio je i Alfred s Ljubicom, od kojih je
                     razumjela da ih ima više među časnicima koji taj sport tjeraju, i da prave
                     velike izlete u Štajersku, Kranjsku i Zagorje. I nju su dopratili čak do
                     Oroslavja i vratili se natrag.</p>
                  <p>Ta zgoda nije išla Meliti iz glave. Nema ljepše prilike sastati se s Alfredom
                     nego na ovakvim ciklističkim izletima gdje se može stvar udesiti tako kao da je
                     slučajno nastala. Ona već nije mogla odoljeti želji da se sastane s Alfredom,
                     što joj je dosada nemoguće bilo. Barunica Andrina bila je u Borkovcu proti
                     svomu običaju, jer je redovito ljetovala u Winterhofu, no ove godine morala je
                     učiniti iznimku. Čim je Alfred premješten bio sa svojom pukovnijom u Mirovnik,
                     u blizinu Melitina boravišta, mislila je ona da ne smije biti daleko od svoje
                     djece. Trebalo je paziti na njih i još na nekoga čija je blizina bilo vrlo
                     opasna. Radi toga imala je Ljubica stanovati u Mirovniku zajedno s Alfredom.
                     Bilo bi joj doduše ljepše kod pomajke u Borkovcu, ali Alfred nije smio ostati
                     sam. Vojnički stan što su ga imali u Mirovniku bio je neudoban i pretijesan, pa
                     se je Alfred često tužio pred strinom na to, no ona nije mijenjala svoje
                     odluke. Mladi supruzi imali su i nadalje skupa ostati. Alfred je dobro znao
                     zašto ima da bude tako, ali Ljubica nije ni slutila radšta je pomajka neće da
                     ima uza se. Za nju je ona kobna winterhofska zgoda još uvijek ostala tajnom.
                     Njoj je trebalo stoga ipak donekle razjasniti da je najbolje po nju da se od
                     Alfreda ne dijeli.</p>
                  <p>- Ti moraš ostati uz svoga muža! - govorila je pomajka. - Niste još ni dvije
                     godine svoji, pa da živite rastavljeno. Što bi svijet kazao? Pa onda Melita je
                     blizu... Nje se čuvaj, drago dijete... Vjeruj mi, nje se moraš vrlo čuvati.</p>
                  <p>- A zašto, majčice? Ona je sada posve drugačija spram mene - branila je Ljubica
                     koja je Melitu veoma zavoljela otkad joj je ponudila intimno svoje
                     prijateljstvo.</p>
                  <p>- Zašto? Ja ću ti odmah kazati. Ona ne ljubi svoga muža, njihov brak nije
                     sretan... A da je tako, samo je ona kriva... A tvoj Alfred lijep je čovjek kao
                     rijetko koji muškarac. Kad je lane bila kod nas u Winterhofu, ona je bila vrlo
                     ljubezna s njim. Nisi li opazila?</p>
                  <p>- S Alfredom su sve gospođe tako... sve ga rado imadu!</p>
                  <p>Barunica je skoro planula s toga naivnoga odgovora, ali u isti čas je osjetila
                     i samilost s mladom ženom koja bijaše bezazlena kao dijete. Prevariti je,
                     bijaše najlakši posao.</p>
                  <p>- Ima svakakih gospođa... dobrih se ne boj, ali zlih se čuvaj kao žive vatre.
                     Što onda ako bi se prohtjelo Meliti da ti preotme Alfreda, da ti ugrabi njegovo
                     srce?</p>
                  <p>- To ona nije kadra učiniti - izusti s nekim strahom Ljubica problijedjevši u
                     licu.</p>
                  <p>- Ali recimo da jest - reče barunica tjerajući u tjesnac Ljubicu. - Bi li ti to
                     pravo bilo?</p>
                  <p>- Ah, ja bih bila jako nesretna! - reče tjeskobno Ljubica.</p>
                  <p>- Onda pazi na svoga muža, pazi na Melitu, na oboje, njih - svjetovala je
                     barunica. - Pobrini se da se ne bi sastajali iza tvojih leđa, da ne govore sami
                     u četiri oka; drži Alfreda uvijek pod budnim okom i ne vjeruj mu mnogo... Svi
                     su muškarci jednaki kad se o ženama radi; lakoumnost im je prirođena...
                     Obećaješ li da ćeš raditi po mom savjetu?</p>
                  <p>- Hoću, majčice! - odgovori tiho Ljubica koja još nije uvjerena bila da je
                     nužno tako raditi. Zato ipak ona se je vrlo često sjećala baruničinih riječi i
                     pazila na Alfreda. Ako je išao u Zagreb, ona bi išla s njime; ako bi odjašio
                     komu poznatomu vlastelinu u posjete (a poznavao ih je mnogo, gotovo sve), ona
                     bi mu se pridružila. Alfred ju je naučio jašiti, imala je svoga jašca, nije
                     dakle bilo nikakve zapreke da ga ne bi pratila na njegovim jahačkim izletima.
                     Kada se je u časničkom zboru Alfredove pukovnije sastavio mali klub časnika
                     koji su naumili tjerati ciklistički sport te se počeli učiti na vozilu, Ljubica
                     je također zajedno s Alfredom postala biciklisticom. Ona je to dapače i
                     zahtijevala, jer joj je u pravi čas palo na um da bi Alfred mogao praviti
                     daleke ciklističke izlete bez nje samo zato jer ona ne umije voziti.</p>
                  <p>Alfredu je već počela dodijavati ta vjekovita Ljubičina pratnja, osobito od
                     časa kada je saznao da je Melita u Zagrebu i da često boravi u Delidvoru. Ovamo
                     ne bi on doduše smio zalaziti jer je barunica prekinula svaki saobraćaj s
                     Melitom, a to je morao učiniti i on, dakako po njezinu nalogu. Ali u Zagrebu
                     bila bi vrlo zgodna prilika sastajati se s njom, a ipak mu se ta želja nije
                     ispuniti mogla jer ga je Ljubica vazda pratila. Postao je već nestrpljiv.
                     Melita boravi već preko mjesec dana u njegovoj blizini, a on je još ni vidio
                     nije a kamoli govorio s njom. U nevolji pomože mu opet puki slučaj. Kada je
                     jedanput bio sa svojim drugovima i s Ljubicom na koturaškom izletu prema
                     Bistri, sastane se njihovo društvo s Elom i njezinim bratom koji su im u susret
                     jurili.</p>
                  <p>Naravno da su svi sašli s vozilâ i pozdravili se, pri čem se je razvezao
                     živahan koturaški, pravi sportski razgovor.</p>
                  <p>Alfred je odmah pridružio se Eli i poveo je nešto postrance da može s njom
                     nesmetano razgovarati. Od nje je mogao čuti o Meliti najnovijih i
                     najpouzdanijih vijesti. Ne okolišajući dugo, on joj stavi odmah pitanje koje se
                     je ticalo Melite.</p>
                  <p>- Jeste li bili skoro s Melitom?</p>
                  <p>- Jučer smo je posjetili u Delidvoru - odgovori Ela.</p>
                  <p>- Dakle je u Delidvoru?</p>
                  <p>- Ona je sad u Delidvoru, sad u Zagrebu, ali je mnogo više na imanju... Zašto
                     je ne posjetite?</p>
                  <p>- Kako će dugo ostati u Delidvoru? - upita Alfred izbjegavajući odgovor na
                     Elino pitanje.</p>
                  <p>- Ona kani podulje tamo ostati ne bude li joj dosadno.</p>
                  <p>- Neka se nauči voziti na koturu, pa joj neće biti dosadno. Sada će moći
                     praviti izlete na kojima ćemo se često sastajati.</p>
                  <p>- Ona ne mari za koturaški sport.</p>
                  <p>- Nisam ni ja, ali sada mi je vrlo omilio... Recite joj samo da ja i Ljubica
                     pravimo česte izlete.</p>
                  <p>Time je razgovor svršio među njim i Elom jer je Ljubica k njima pristupila, ali
                     Alfred je kazao Eli sve što je želio i o čem je bio uvjeren da neće ostati bez
                     uspjeha.</p>
                  <p>Ela je drugi dan poslije toga sastanka opet bila kod Melite i priopćila joj
                     svoj razgovor s Alfredom. To bijaše dovoljno da se je ona počela baviti
                     biciklom. Ela je morala ostati kod nje, a izvrstan bicikl dopremljen je za
                     Melitu već sutradan iz Zagreba. Odijelo biciklističko naručila si je brzojavno
                     iz Beča. Nije trebalo ni tjedan dana i Melita je već izvrsno vozila na koturu.
                     Učila je neumorno, a kao dobroj jahačici nije joj bila vožnja na tom vozilu
                     naporna. Imala je uz to u sebi osjećaj sigurnosti kada je na koturu sjedila i
                     njim upravljala. Ona se nije ustručavala natjecati se ni sa samom Elom koja
                     bijaše biciklistica na glasu. Njih dvije pravile su u tih sedam dana i poveće
                     izlete do pedeset i šezdeset kilometara daljine, pa je to Melita izdržala bez
                     ikake poteškoće. Osmi dan iza kako je Melita počela bila učiti vožnju na
                     biciklu, javila je Ela malim pisamcem Alfredu da će prekosutra (bijaše
                     nedjelja) podvečer stići s Melitom u Oroslavje gdje ih kod grofa Janka
                     očekuju.</p>
                  <p>- Izvrsna ideja - uskliknu Alfred i obavijesti odmah svoje drugove o skorom
                     izletu koji je mogao da bude vrlo zabavan. Ljubica je radosno primila tu
                     vijest. Začudo je baš kako ju je srce vuklo k toj Meliti. Ona je u taj čas
                     zaboravila na sve savjete pomajke i samo mislila na to kako će se sastati s
                     Melitom. Ova ju je neodoljivom nekom snagom privlačila kao što privlači zmija
                     svojim pogledom nježnu ptičicu koju je za svoju žrtvu odabrala.</p>
                  <p>U nedjelju krenule su u proračunano vrijeme dvije razne partije prema
                     Oroslavju, jedna iz Delidvora a druga iz Mirovnika. Melitu i Elu pratio je brat
                     Elin kao njihov chevalier d'honneur. Bijaše vruć ljetni dan; zato su oba
                     društva mogla krenuti istom onda kada je sunce počelo naginjati k zapadu i bilo
                     mjestimice sjene na cesti vodećoj uz šumovite brežuljke Zagorja. Melita imala
                     je na sebi široke hlače od tamnomodre tvari i blijedožutu bluzu, a na glavi
                     sjedila joj koketno modra laka kapa à la matrose. Bila je dražesna u tom
                     odijelu, tako da je i Ela bila sva ushićena kad ju je vidjela.</p>
                  <p>- Alfred će izgubiti glavu kad te vidi - rekla joj u šali kada su počele
                     voziti.</p>
                  <p>Melita se samo nasmiješila i trgnula jače naprijed, za svojim mislima koje su
                     letjele u susret njemu, samo njemu. Njih troje stiglo je prvo u Oroslavje, u
                     dvor grofa Janka na kom se je vijala zastava, znak da je gospodar dvora kod
                     kuće. Mirovničke partije ne bijaše još vidjeti. Ela je zato predložila da im se
                     u susret voze, no barun, njezin brat, nije pristao na to jer je bio suviše
                     umoran. On je uopće mnogo trpio od migrene i morao se je čuvati. No Melita
                     bijaše odmah sporazumna s Elom. Pošto je svaka ispila čašu uhlađena groga koje
                     im je piće osobito preporučio grof Janko, sjele su opet na svoja vozila i
                     pojurile u susret časnicima. Nisu trebale daleko voziti. Na posljednjem brijegu
                     pred sobom opaze očekivane koturaše koji su do navrh brijega išli pješice, a
                     sada su zasjeli opet svoje koture na kojima su se spuštali niz brijeg. Jedni i
                     drugi spazili su se u isti mah i počeli se pozdravljati mahanjem šešira i
                     rupcima. Za nekoliko časaka sastali se, poskakali sa svojih vozila i pozdravili
                     se međusobno.</p>
                  <p>Melita i Ljubica radosno se zagrlile, prva usiljeno i bez osjećaja, druga
                     iskreno i svesrdno.</p>
                  <p>- Kako ti divno pristaje to odijelo! - polaska Ljubica Meliti. - Zar ne,
                     Alfrede?</p>
                  <p>A Alfred se samo smiješio i stisnuo nježno pruženu si Melitinu ručicu.</p>
                  <p>- Još nisam obikla tomu odijelu - odvratila je Melita zaklanjajući se u
                     dražesnoj smetnji za svoj kotur, jer je vjetar sa sjeverne strane bio nešto
                     jače zaduhao i zanosio njezine široke i lake hlače tako da su se jasno mogle
                     razabirati oble joj bedre.</p>
                  <p>Požudnim pogledima promatrao je Alfred ne mogavši skinuti očiju s nje, a ona mu
                     je istom vatrom uzvraćala žarke poglede. Bila je od napora zažarena u licu kao
                     da se nalazi u najvećoj duševnoj uzbuđenosti. To ga je lice sjećalo sastanka u
                     winterhofskom perivoju i on je osjećao kako mu srce guta plamen neobuzdane i
                     neutišane ljubavi.</p>
                  <p>Krenuše dalje put Oroslavja, kamo su za četvrt sata stigli u veselu razgovoru i
                     vozeći lagano kao da se odmaraju. Grof Janko dočekao je goste sjajno, po svom
                     starom običaju. Cio prvi sprat bijaše sjajno rasvijetljen. Svjetionici u
                     pojedinim sobama i velikoj dvorani bijahu svi u plamenu. Domaćina je osobito
                     mislio i na ples, jer kako da mine bez plesa i zabava gdje su tri krasne
                     gospođe i petorica mladih časnika koji u zabitnoj svojoj posadi čeznu za takvom
                     zabavom.</p>
                  <p>Kada su se gosti odmorili i uredili koliko se dalo svoju sportsmansku toaletu,
                     išlo se je k večeri kod koje je grof Janko, po navadi, blistao svojim humorom,
                     a pri tom se brinuo da njegovi kavaleriste, kojim je bio veoma sklon, ne ostanu
                     žedni. Livrejovani sluge točili su neprestance divno uhlađeni šampanjac u
                     tulipanske čaše (grof nije trpio šampanjskih posudica u obliku zdjelica), koje
                     su se marljivo praznile. Danas ga nije boljela nimalo ruka, a nisu ga
                     uznemirivale ni brige sa ovrhovoditeljem komu je nedavno isplatio nekoliko
                     tisuća poreznoga zaostatka, pa si ga tako za dulje vremena skinuo s vrata.</p>
                  <p>Društvo je odmah u početku bilo veoma živo i veselo. Vladao je u njem
                     neusiljeni, prirodni ton, kakav je već svojstven mladomu svijetu. Melita je
                     sjedila između Alfreda i jednog njegova druga, natporučnika. Naprama njima
                     sjedila je opet Ljubica uz koju si je osigurao mjesto sam grof domaćina komu se
                     je lijepa i umiljata ženica s tim blagim očima i vazda smješljivim licem
                     vanredno sviđala. On je svoju susjedu tako izvrsno zabavljao svojim šalama i
                     dosjetkama da se je neprestano smijati morala. Za nju je sve ostalo društvo
                     postalo suvišno, pa je ona slušala samo svoga zabavnoga susjeda. Za Alfreda i
                     Melitu nije se brinula. Ta oni sjede vis-à-vis, tu nije moglo biti nikakve
                     opasnosti po njezinu sudu. Pa ipak su je naočigled njezin varali. Oni su
                     govorili poluglasno i kazali si sve što su si imali kazati; kazivali su jedno
                     drugomu slatka, nježna imena, njihove su se ruke kriomice sastavljale i
                     stiskale, a ramena u dodir dolazila. Njih dvoje slabo je marilo za ostalo
                     društvo, a Melita je, samo da sačuva skrajnu učtivost, ovda-onda upravila bud
                     kakvo pitanje na svoga drugoga susjeda ili kratko i rastreseno davala odgovore
                     na njegove upite.</p>
                  <p>Alfredu, a i Meliti isto tako bijaše najveća želja da se mogu gdje udvoje bez
                     svjedoka sastati. O tom su oni za večere najviše razgovarali. U Delidvoru to
                     nije moguće jer Alfredova strina zabranila mu je jedanput zauvijek pohađati
                     osobu koju je ona brisala iz čisla poštenih žena. U Zagrebu bilo bi to lakše,
                     osobito u odsutnosti njezina muža, ali nipošto u njezinoj kući. Ako bi se
                     desila dobra prilika, imala je to Melita odmah javiti Alfredu koji bi je onda
                     potražio. Dogovorili su se da će si pisati šifrovana pisma, a Melita trebala je
                     da mu odmah sutra pošalje ključ za to pismo u Mirovnik. Izleti na koturu i
                     sastanci s tim spojeni imali su i nadalje trajati. Melita je imala samo
                     brzojavno priopćiti dobu i pravac izleta. Bolji su i takvi sastanci nego
                     nikakvi. Mogli su se bar vidjeti, stisnuti si ruke, progovoriti si koju milu
                     riječ i bar donekle ugasiti žeđ ljubavi. Sve to bijaše među njima ugovoreno, i
                     s tim su se morali zadovoljiti dok se ne desi bolja prilika.</p>
                  <p>Iz velike dvorane gdje je bilo po grofovoj odredbi priređeno sve za ples, čuli
                     su se ujedanput skladni zvuci glasovira. Jedan od časnika bio je međutim sjeo
                     za glasovir i jer je bilo u njega lijepo bariton-grlo, prohtjelo mu se da se
                     producira. Odabrao si je Schumannovu kompoziciju Die zwei Grenadiere i stao je
                     pjevati svojim zvučnim, ali podrhtavajućim glasom, običnom manom pjevanja u
                     diletanta. Kada je bio pri koncu i prvi se akordi marseljeze, kojima završuje
                     pjesma, stali razlijegati dvoranom, otvorila se vrata blagovališta i Branimir
                     uđe u sobu.</p>
                  <p>- Došao sam u potjeru za svojom ženom - reče on šaljivo rukujući se s
                     domaćinom. - U Delidvoru nisam nikoga našao pa jer mi je bilo samomu dosadno,
                     dadoh upreći i evo me tuj.</p>
                  <p>Nenadani dolazak Branimirov bio je svima prijatan, samo ne Alfredu i Meliti.
                     Oni sada već nisu bili tako slobodni kao u prisutnosti same Ljubice koja nije
                     ništa opažala, na ništa sumnjala. U Branimira bijahu druge oči i drugačija ćud.
                     Grof Janko posadi ga između Ele i Ljubice, tako da je sjedio spram Alfreda i
                     Melite s kojima je preko stola često zapodijevao razgovor. On ih je neprestano
                     držao pod okom, jer kraj svega toga što se njih dvoje usiljavalo da se pokažu
                     ravnodušnima jedno spram drugoga, nije im to ipak pošlo za rukom potpuno. Iz
                     njihovih riječi, pogleda i kretnjâ provirivala je neka intimnost koja je
                     Branimiru padala u oči. Na Melitinu licu zamijetio je nedvojbeni izraz duševne
                     razigranosti i uživanja, dok je ona mislila da se posve ozbiljno drži.</p>
                  <p>Taj osjećaj da se nalazi pod motrenjem, počeo ju je napokon ljutiti. Ona
                     opomenu grofa da bi bilo vrijeme ustati od stola, i grof joj učini odmah po
                     volji. Svi su krenuli nato u sobu za pušenje gdje su uz stijene bili namješteni
                     oniski divani pokriti skupocjenim sagovima. Za čas zamirisala je soba od dima
                     najfinijih grčkih cigareta. I gospođe, kao prave sportkinje, pušile su također,
                     dapače i Ljubica koja je to vrlo rijetko činila, a pred pomajkom nikada jer je
                     ova strogo osuđivala taj običaj u gospođâ.</p>
                  <p>- Moja gospodo - progovori ujedanput Ela - meni se hoće danas plesati. Zgoda je
                     prekrasna, ne smijemo je propustiti. Jeste li sporazumni?</p>
                  <p>Svi prihvatiše taj prijedlog. Mladim ljudima nema milije zabave od plesa. To je
                     stara stvar. Zaključiše dakle da će plesati do ponoći, a onda se razići.
                     Vojnici imali su sutra zorom biti svaki na svom mjestu. Ovu noć će probdjeti,
                     ali veseli, pa to njima nije prva noć koju su tako sproveli bdijući.</p>
                  <p>Čim su lakaji uredili sve u blagovalištu, ples je odmah započeo. Na glasoviru
                     svirao je prvi natporučnik, pjevač, a izmjenjivali su ga tečajem večeri: Ela,
                     Alfred, Ljubica i Branimir. Melita je mrzila plesnu muziku, pa se nije za
                     izmjenu ni ponudila, ali usprkos svojoj antipatiji proti toj vrsti glazbe, ona
                     je vrlo rado plesala kada ju je presvojila duševna razigranost, a ova u
                     Alfredovoj blizini nije mogla izostati. Ona je čeznula za njegovim ogrljajem,
                     makar i u plesu.</p>
                  <p>Plesao se prvi lagodni valcer. Bila su samo tri plešuća para: Grof Janko i
                     Ljubica, Alfred i Melita, pa Branimir i Ela. Plesači su se mijenjali, ali su
                     plesačice ostale iste. Držale su se junački i nisu pokazivale nikakva umora.
                     Grof Janko bijaše ushićen sa svoje plesačice. Ljubica je bila izvrsna
                     plesačica, a pri plesu sjalo joj se lice od radosti da pleše, baš kao mladoj
                     djevojci koju su prvi put doveli na ples.</p>
                  <p>Alfred i Melita plesali su kao što već zaljubljeni plešu. Njihovi su pogledi
                     među sobom govorili tajnu riječ ljubavi, ruke se grčevito stiskale, a u zgodnom
                     času on bi je strastveno privinuo k sebi i gorućim svojim licem dotaknuo se
                     njezina čela. A ona je kao u nesvjestici lebdjela u njegovu na ručaju i istom
                     onda došla k sebi kada bi je ispustio i potražio drugu plesačicu. Njih dvoje je
                     ove večeri najviše zajedno plesalo, najviše zajedno bilo. Htjeli su da budu
                     oprezni, ali nisu mogli. Strast bijaše u njih jača od razbora. To nije izbjeglo
                     oštromu oko Branimirovu koji ih nije pustio s vida.</p>
                  <p>- Molim vas, draga Elo - reče joj on u času odmora - kakav je čovjek taj
                     Alfred?</p>
                  <p>- Zašto to pitate?</p>
                  <p>- Zar ne vidite da on ni ne mari za svoju mladu ženicu?</p>
                  <p>- Ah, to iz vas govori ljubomor, jer je neprestano uz Melitu.</p>
                  <p>- Ja nisam ljubomoran, ali ćete priznati da je Ljubica milo i krasno biće, a on
                     se vlada kao da je i nema ovdje. Tomu se čudim!</p>
                  <p>- Zašto da se čudite?... On revient toujours à ses premières amours! - odvrati
                     Ela smijući se.</p>
                  <p>- Kako to mislite? Ja vas ne razumijem - reče Branimir, koga su te riječi
                     žacnule.</p>
                  <p>- Pa vi ne znate da je Meli prva njegova ljubav... Govorilo se da će je uzeti
                     jer je i Meli njega ljubila; ali njegova strina nije bila za taj brak i
                     prisilila ga da se oženi Ljubicom.</p>
                  <p>- Vi ste prva koja mi to kaže - izmuca sav uzbuđen Branimir koji se je u čas
                     sav preobrazio u licu.</p>
                  <p>- Ma zaboga, to je općenito poznata stvar - reče Ela u neprilici jer je vidjela
                     da je proti svojoj volji učinila nešto što bi moglo imati neugodnih
                     posljedica.</p>
                  <p>Branimir i zbilja nije dosada ništa čuo o tom odnošaju među Alfredom i Melitom.
                     Njemu se je desilo kao obično ljudima koji posljednji doznaju za stvari koje se
                     njih najbliže tiču.</p>
                  <p>Branimir se je odjedanput poozbiljio i duboko zamislio. Sada su mu se napokon
                     otvorile oči, i on je počeo mnogo toga shvaćati što mu je dosele bilo nejasno i
                     nedokučivo. Sada mu je bilo jasno otkuda potječe ona himba kojom ga je ulovila
                     u svoje mreže, ona hladnoća i mrzost prema njegovoj osobi, neprirodna
                     odvratnost prema vlastitom djetetu, ona brzina kojom je Melita prionula uz
                     koturaški sport, sve, sve mu je sada bilo jasno.</p>
                  <p>Njemu je postalo nesnosno u blizini čovjeka o kom je sada tvrdo vjerovao da ima
                     u vlasti srce njegove žene, koju je on, kraj svih njezinih poroka u bračnom
                     životu, neiskazano ljubio. Prestao je plesati i hinio veliku glavobolju, pa je
                     molio Elu i njezina brata neka gledaju da bude što prije kraj zabavi koja ga
                     više nije mogla zanimati ali tim više ogorčavati.</p>
                  <p>On je tek sada vidio kako Melita s Alfredom pleše inače nego s njim i drugim
                     plesačima, kako se posve drugačije vlada u razgovoru s njim, kako je uopće sva
                     drugačija, gotovo preobražena u njegovoj blizini. Takva ne bijaše ona, njegova
                     zakonita žena, s njime nikada, ni u jednom času njihova braka, i to njezino
                     ponašanje danas spram Alfreda uvjerilo ga je dokraja da se je oženio djevojkom
                     kojoj je slatki žalac prve ljubavi ostao duboko zaboden u srcu.</p>
                  <p>Istom oko ponoći počelo se malo, animirano društvo spremati na polazak.
                     Mjesečina je bila kao dan; za prave koturaše nikada ljepše zgode. Mirovnička
                     partija krenula je prva kući, a malo zatim i gosti delidvorski. Melita i Ela
                     nisu nikako htjele da se voze doma u udobnoj kočiji Branimirovoj, nego su na
                     svojim koturima veselo odjurile naprijed. Branimir i barun Hinko, brat Elin,
                     sjeli su sami u kočiju. Barun je bio užasno pospan i zamotao se u svoj široki
                     pled te se počeo odmah predavati bogu Morfeju. Kraj njega sjedio je Branimir
                     budan i uzbuđen. Mislio je o svojoj sudbini, o onom što ga još čeka u skoroj
                     budućnosti, možda strašnije i groznije od onoga što je dosele doživio. Sve što
                     je bilo on bi još lako pregorio, on bi se možda snašao i u životu kakav mu je
                     dosele tekao u nesretnom braku, ali ako ga ona počne izdavati, ako mu postane
                     nevjernom, okalja pošteno njegovo ime koje joj je dao...</p>
                  <p>Bilo mu je kao da mora s uma saći, pomahnitati i skončati nju ili sebe ili
                     oboje skupa. Uto mu pane na um dijete, njegov sinčić, sva njegova radost,
                     njegovo prvo blago na svijetu. Bura u njegovu srcu počela se nešto stišavati;
                     nježnije misli zaokupile mu dušu. Sjećao se je prvih dana svoga upoznavanje s
                     Melitom, svoje žarke, neobuzdane ljubavi prema njoj, pa mu je došlo da mora
                     proplakati. I osjetio je kako mu se vrele suze krune niz obraze.</p>
                  <p>Ljubomor, težak kao gora, svalio mu se na srce.</p>
               </div>
               <div type="chapter">
                  <head>XII.</head>
                  <p>Sutradan je Branimir rano ujutro dok je još Melita spavala odvezao se u Zagreb,
                     otkuda se je podvečer vratio ali ne sam. Povezao je sa sobom i sinčića s
                     njegovom bonom, a grof Orfeo ponudio se sam da ide također s njima. Sam nije
                     mario da ostane u Zagrebu. Njegov unuk bio mu je nadasve, i on se je s njim po
                     više ura na dan zabavljao. Dovezli su se u dvojim karucama, a na jednima, u
                     kojima je grof Orfeo sam sjedio, bio je i bicikl Branimirov, koji ga je često
                     rabio osobito na svom slavonskom imanju pregledavajući nedogledne površine
                     svojih pusta i majureva.</p>
                  <p>Melita je s Elom sjedila na terasi iza dvora kada su karuce dojurile u
                     dvor.</p>
                  <p>- Gle, gle! - povika Ela veselo. - Branimir je poveo Ivicu sa sobom.</p>
                  <p>U Melite se smrklo lice.</p>
                  <p>- To je znak - reče zlovoljno - da je nakanio dulje ostati u Delidvoru... I
                     papá je došao.</p>
                  <p>Ela se je požurila pridošlim u susret, a i Melita morala je, ako i ne veselo,
                     povesti se za njezinim primjerom.</p>
                  <p>- To je iznenađenje, zar ne, Meli? - doviknu joj grof pokazavši na svoga unuka
                     koga je bona držala na ruci jer je bio još pospan. On je, naime, najveći dio
                     puta slatko prespavao i probudio se tek onda kada su karuce stale u dvorištu
                     delidvorskom.</p>
                  <p>- On je još pospan! - reče hladno Melita. - Odnesite ga odmah gore u sobu,
                     možda će još spavati.</p>
                  <p>Mali bješe naslonio glavu na bonino rame, pa je ispod oka, kao da se boji ili
                     kao da mu ne ide od srca, pogledavao na svoju majku. Dijete, kao da je znalo da
                     ga mati ne ljubi, držalo se odvratno naprama njoj. Niti ju je rado gledalo niti
                     joj se ikada nasmiješilo ili ručice k njoj ispružilo ako ga je k sebi zvala,
                     što je uostalom rijetko, vrlo rijetko bilo. A na očevoj ruci ili na djedovu
                     koljenu, kako je bilo to dijete veselo i živo, kako je tada neprestano tepalo i
                     smijalo se - posve drugi stvor! Melita je to vidjela, ali si nije radi toga
                     glave trla, samo ju je ljutilo da joj taj mali stvor vraća milo za drago kao da
                     joj prkositi hoće.</p>
                  <p>Branimir je, kako je pravo sudila Melita, odlučio bio više tjedana ostati u
                     Delidvoru. Njegovu sinčiću prijat će zdravi zrak koji je do dvora dopirao iz
                     uvala i visova goleme Ivančice, a i njemu samomu dobro će doći boravak izvan
                     grada i promijenjeni način života. On je to kod večere lijepo razložio
                     prisutnima, a Melita je počela odmah misliti: što će sada biti? Neki nutarnji
                     glas joj je govorio da Branimir nešto zna i da na nju sumnja. U tom ju je
                     ukrijepio i jučerašnji razgovor između njega i Ele na zabavi u Oroslavju o kom
                     joj je Ela danas pričala. Njezini izleti na koturu i sastanci s Alfredom i
                     njegovim društvom nisu sada mogli imati za nju nikakve cijene. Branimir je
                     dopremio amo svoje vozilo, a to je znak da je kani pratiti na njezinim izletima
                     ili, jasnije govoreći, da kani paziti na nju. Da se o tom potpuno uvjeri,
                     zasnovala je s Elom izlet u Stubičke toplice pa je o tom obavijestila Alfreda
                     šifrovanim pismom dodavši na koncu da će po svoj prilici doći u pratnji svoga
                     muža koji da nešto sluti.</p>
                  <p>Kada je Melita priopćila Branimiru da su se njih dvije riješile na izlet u
                     Stubicu, on se je odmah izjavio spremnim pratiti ih. I tako je bilo. Došlo je u
                     Stubicu njih troje, gdje su već zatekli Alfreda s Ljubicom i još jednim
                     časnikom.</p>
                  <p>Prisutnost Branimirova bila je vrlo neprilična zaljubljenicima. Alfred je jedva
                     ugrabio zgodu da nekoliko trenutaka govori s Melitom.</p>
                  <p>- Njegova prisutnost sve kvari. Što da uradimo? - reče on tiho i brzo
                     Meliti.</p>
                  <p>- Pokušat ćemo još koji izlet... Možda će mu dosaditi ili će biti zapriječen -
                     odgovori Melita.</p>
                  <p>- A ako ne?</p>
                  <p>- Čekat ćemo na dobru zgodu, mi je moramo uvrebati - reče odlučno Melita.</p>
                  <p>Pri tom je ostalo.</p>
                  <p>Melita i Ela upriličile su još dva izleta, no Branimir ih je na svakom pratio,
                     a nije ničim pokazivao da bi mu ta pratnja dosadna bila.</p>
                  <p>Alfred i Melita sporazumjeli se da će napustiti te izlete koji im nisu ništa
                     hasnili. Melita je mislila da će biti najbolje ako se sklone u koje lječilište,
                     kamo bi je Alfred, hineći bolest, slijedio. Lanjske godine nije imao dopusta,
                     pa se je nadao da će ga ove godine tim lakše dobiti. Samo što će na to
                     strina?... Ako i povjeruje da je bolestan, neće li joj kraj njezine
                     sumnjičavosti pasti na um da im se s Ljubicom pridruži?... Ta ista briga
                     uznemirivala je i Melitu. Lane ju je doduše Branimir pustio samu u svijet, ali
                     hoće li to i ove godine učiniti?... Ona se bojala da neće.</p>
                  <p>Kada mu je jednoga dana, samo da sazna njegovo mišljenje, spomenula da osjeća
                     potrebu ići u koje lječilište, on se je odmah pokazao spremnim ispuniti njezinu
                     želju.</p>
                  <p>- Zašto ne? - odgovori joj Branimir. - Meni je drago ako ideš, jer i ja želim
                     poći s tobom.</p>
                  <p>- A dijete? - primijeti Melita smrknutim licem ozlovoljena Branimirovim
                     odgovorom iz koga je razumjela da bi i on htio poći s njome.</p>
                  <p>- I on će s nama, to se zna... Ne možemo ga ostaviti samoga.</p>
                  <p>- Ne, ja to neću - planula Melita - ja ne trebam nikoga uza se, ni tebe ni
                     djeteta... Idem li kamo, hoću da budem sama, slobodna...</p>
                  <p>- To neće biti! - reče čvrstim glasom Branimir da ga je Melita začuđeno
                     pogledala. - Dok sam ti ja mužem i ti moja žena, ti nećeš bez mene nikamo
                     poći.</p>
                  <p>- Što to znači? - upita Melita dršćućim glasom koji je odavao veliku njezinu
                     uzbuđenost.</p>
                  <p>- Znači to - odgovori Branimir sigurno i odrješito - da mi je zazorna ta
                     sloboda za kojom težiš.</p>
                  <p>U Meliti je zakipjelo.</p>
                  <p>- Sram te bilo! - viknu ona bijesno. - Ti se usuđuješ tako podlo sumnjičiti
                     me... Oh, ja te prezirem... Ti ćeš mi to skupo platiti! - dodade ona prijeteći
                     se i plamtećima od gnjeva očima ostavi svoga muža.</p>
                  <p>- Ha, ja već dugo plaćam! - dobaci joj on s gorkom ironijom. Na te riječi koje
                     su je očito žacnule ona popostane jedan časak i omjeri Branimira pogledom punim
                     jarosti i mržnje. On je očekivao da će Melita što reći, no ona se predomislila
                     te, omjerivši ga bijesnim i prezirnim pogledom, izađe iz sobe.</p>
                  <p>Taj i slijedeći dan nije s Branimirom ni riječi prozborila niti ga
                     pogledala.</p>
                  <p>- Što je opet Meliti? - pitao grof Branimira.</p>
                  <p>- Njezini hiri, ništa novo! - odgovori mu Branimir. - Proći će to.</p>
                  <p>I kao da je pogodio. Navečer istoga dana dobi ona od Alfreda pismo koje ju je
                     vrlo obradovalo. Bile su u njem dvije važne vijesti. Prva je vijest bila da je
                     postao pobočnikom zbornoga zapovjednika u Zagrebu, koju je službu imao
                     nastupiti odmah slijedećega mjeseca, dakle za tri tjedna, koje je vrijeme mogao
                     biti na dopustu. Melitu je ta vijest elektrizovala. Bit će, dakle, s Alfredom u
                     istom gradu gdje ne mogu na njih tako paziti kao ovdje na ladanju. Sada joj već
                     nije nužda da misli na lječilište, ona će odmah otputovati u Zagreb i tu čekati
                     Alfreda. Prije njega trebala je svakako da stigne u Zagreb jer bi inače njezinu
                     mužu palo odmah u oči kada bi u isto vrijeme onamo stigli.</p>
                  <p>Druga vijest bijaše da je barunica Andrina najedanput oboljela od akutne upale
                     zglobova i da je brzojavno pozvala k sebi Ljubicu jer mora odmah u Varaždinske
                     toplice. Njezina bolest bijaše tako žestoka da sama nije mogla ni ustati, ni
                     sjesti, ni stupati. Liječnici su odredili da mora najmanje šest tjedana ostati
                     u kupelji dok se bar ponešto oporavi. I to je bilo u prilog njima dvoma. Tako
                     su se riješili i Ljubice, premda im ona nije ni dosada mnogo smetala.</p>
                  <p>Kod večere bijaše Melita bolje volje. Razgovarala se je barem s ocem, dočim je
                     prije mramorkom šutjela i držala se tako hladno i mrko kao da si zabranjuje
                     svaki upit i svaku opasku.</p>
                  <p>- Ja bih željela otputovati u Zagreb - reče ona ujedanput okrenuvši se prema
                     mužu.</p>
                  <p>- Što ti pada na um? U toj vrućini, kad sve što samo može bježi iz grada -
                     primijeti grof.</p>
                  <p>- Dosadno mi je tu, užasno dosadno!</p>
                  <p>- Kada želiš? - upita je kratko Branimir.</p>
                  <p>- Čim prije!</p>
                  <p>- Dobro. Prekosutra otputovat ćemo svi - reče Branimir.</p>
                  <p>Melita je to očekivala i primila je posve mirno muževu izjavu.</p>
                  <p>Branimiru nije dakako bio poznat uzrok zašto Melita želi najedanput u Zagreb
                     gdje nije nikada rado boravila, i on je baš toga radi počeo sumnjati, te si
                     preduzeo da će paziti na svaki njezin korak. No toga nije trebalo. Melita je
                     sprovodila najveći dio dana kod kuće. Ustajala je rano ujutro i odmah se
                     izvezla u okolicu zagrebačku dok je bilo još friškog, okrepljujućeg jutarnjega
                     zraka. Onda se je vratila kući i nije nikamo već izilazila do navečer kada je
                     već sunce zapalo. Tada se je znala odvesti u posjete kojoj znanici, čime
                     također nije u svom mužu ni najmanju sumnju pobudila. Branimir nije znao što da
                     misli o njezinu novom načinu života. Više puta mu se narinula misao da ga ona
                     zavarava, ali zašto i kako? O tom da je Alfred imao doći za pobočnika zbornomu
                     zapovjedniku, nije on ništa znao. S vojničkim krugovima nije u dodir dolazio, a
                     krugove s kojima je on općio slabo su zanimale te osobne vojničke stvari.</p>
                  <p>Pod konac mjeseca kolovoza stiže Branimiru vrlo neugodna brzojavna vijest da mu
                     je na pusti Jasen izgorjela njegova velika tvornica žeste. Pecara bijaše doduše
                     osigurana, ali upravitelj je istaknuo u brzojavci da je šteta ogromna. Branimir
                     je morao još isti dan otputovati. Obrekao je da će se za nekoliko dana vratiti,
                     dok stvar uredi.</p>
                  <p>- Ah krasne li sada zgode! - pomisli Melita kada je Branimir otputovao. - Ali
                     gdje je sada Alfred? Očekivala je od njega pismo koje je već jučer stići imalo
                     pa je izostalo. Ne stigne li sutra, ona će mu brzojaviti sutra i pozvati ga na
                     sastanak u Opatiju.</p>
                  <p>Željno očekivani list stigao je ipak sutradan. Melita ga je pohlepno čitala.
                     Alfred joj iz Borkovca javlja da štajerska i zagorska džentrija daje koncem
                     mjeseca sjajan ples u Rogatačkoj kiselici, na koji se ove godine sprema velik
                     broj štajerske i hrvatske aristokracije i plemstva.</p>
                  <p>- Ako ikako možeš - tako je završio šifrovani list - dođi i brzojavi mi
                     odmah.</p>
                  <p>Ona je dašto brzojavila da će doći, i spremila se odmah na put. Prekosutra je
                     ples, a ona će još danas otputovati da se može što udobnije nastaniti, a moguće
                     da i Alfreda već ondje nađe.</p>
                  <p>Baš u čas kada je, polazeći u karuce, silazila niz stube sa sobaricom koju je
                     sa sobom povela, sastade se s ocem.</p>
                  <p>- Zbogom, papá, ja idem! - reče pružajući mu ruku.</p>
                  <p>- Ti ideš, kamo? - upita je grof.</p>
                  <p>- Idem u Rogatac na ples... Dobila sam poziv!</p>
                  <p>- Ali ćeš se skoro vratiti?</p>
                  <p>- Za tri-četiri dana... Dođe li on, Branimir, prije, brzojavi mi.</p>
               </div>
               <div type="chapter">
                  <head>XIII.</head>
                  <p>U ukusnoj plesnoj dvorani velike rogatačke restauracije bio je posljednjega
                     kolovoza kao na dan završetka lječilišne sezone sjajan ples o kom se je
                     unaprijed mnogo pripovijedalo. Govorilo se je da će doći velik broj velikaša i
                     plemića iz Štajerske, Kranjske i Hrvatske, pa se je taj glas i obistinio. Ljudi
                     od kaste našli su se na plesu u ogromnom broju, kao što je znalo biti na dan
                     sv. Ane u godinama prije 1848, kada je bio u cvijetu život plemstva i ono
                     jatomice hrlilo na taj glasoviti ples gdje su se držali ljubavni sastanci
                     sklapali brakovi, stari znanci poslije godinu dana pozdravljali i nova se
                     prijateljstva sklapala. Tu je plemstvo u onim »dobrim, lijepim vremenima« svake
                     godine slavilo slavlje svoje društvene isključivosti i premoći. To se je
                     pokušalo i ove godine, ali ne na dan sv. Ane, jer je svetoanski ples već odavna
                     izgubio svoj otmjeni, kavalirski značaj, nego u poseban, za to odabrani dan.
                     Ideja o tom rogatačkom sastanku plemstva na Aninu plesu potekla je od jednoga
                     štajerskoga baruna, staroga neženje, koji se je sa slašću sjećao sjajnih
                     rogatačkih plesova iz svoje mladosti. - Zašto se ne bi to i danas pokušalo? -
                     mislio je on. - Naš stalež je doduše decimiran i osiromašen, ali nas ipak u tri
                     zemlje ima još toliko ostanaka da bi mogli stvoriti nešto slično onomu što je
                     bilo u prošlosti. - I barun razglasi među svojim staleškim drugovima svoj mot
                     d'ordre koji je potpuno uspio.</p>
                  <p>Već dan prije plesa vrvio je Rogatac od gospodskih karuca svake vrsti, a navala
                     je bila tolika da su ih jedva smjestili u hotelima i vilama rogatačkim. Gospode
                     koje su se riješile doći na taj ples došle su s tom nakanom da razviju na njem
                     najveći sjaj i eleganciju. Bijaše milota gledati u plesnoj dvorani te krasne i
                     elegantne dame u društvu njihovih kavalira. Toalete njihove bijahu sjajne i
                     najfinijega ukusa, pasu kod gospođa koje su bile u gledajućoj publici izazivale
                     opće udivljenje. Od rogatačkih otmjenijih gosti malo ih je sudjelovalo u tom
                     plesu premda su pozvani bili, jer su uviđavnije gospođe unaprijed znale da će
                     tu blistati samo što je rodom i društvenim položajem uzdignuto nad druge.</p>
                  <p>Melita bijaše kraljica toga plesa. Njezina ljepota, njezina prava aristokratska
                     pojava, ponosita i čarobna, na kojoj je svatko mogao vidjeti istinit biljeg
                     plemštine od iskona, sve je zanijela i očarala. Večeras je imala na sebi opravu
                     od svijetložutoga satin-royala, čije su inkrustacije od d'Alencon-čipaka bile
                     optočene uzanim rišama od mousselinea. Uzela je za današnju večer prekrasni
                     briljantni nakit, vjenčani dar svoga muža. U vlasima, oko vrata i na rukama
                     iskrili se dragulji čarobnom igrom svjetla koja je zadivljavala gledaoce. Kada
                     je uza nju Alfred stajao ili je dvoranom vodio ispod ruke ili u živahnom plesu
                     s njom jurio preko caklena poda dvorane, bio je jedan glas da je to najljepši
                     par u onom otmjenom društvu.</p>
                  <p>Bilo je već poslije ponoći, vrijeme odmora. U postranim prostorijama gdje se je
                     supiralo, bijaše vrlo bučno i veselo. Modra krv se razigrala. Bilo je tamo samo
                     jednorodno društvo, jednoga osjećaja i istih misli o sebi i drugima. Čepovi
                     šampanjskih boca veselo su pucketali u zrak, a u čašama pjenio se najfiniji
                     Heidsieckov monopol-šampanjac koji je ugodno razigravao krv i živce.</p>
                  <p>Glazba je zasvirala poslije odmora šestokročni valcer. Igrali su ga najvještiji
                     plesači. Alfred plesao je s Melitom. Ona bijaše sada već uzbuđena u velikom
                     stepenu, a taj ples, to titranje u njegovu ogrljaju i na njegovoj grudi još ju
                     je više uzbuđivalo. Uprla je svoj strašću opojeni pogled u njega i privila se
                     sva uz njega i na časove zadrhtala i grčevito stala stiskati njegovu ruku. A on
                     je samo pohotno gledao u njezine zamirajuće oči, naslađivao se pogledom na
                     albastrova joj ramena i uzbibane grudi, osjećao na svom licu topli požudni dah
                     s njezinih usahnulih usta i ćutio žar njezine puti koji kao da je u njega
                     strujeći prelazio.</p>
                  <p>- Alfrede! - dahnu ona.</p>
                  <p>- Što je, Meli?</p>
                  <p>- Ah, ja ne znam što biva sa mnom.</p>
                  <p>A on je privinuo jače k sebi, i oni plesali dalje. Ali dugo nije trajalo.
                     Melita je malaksavala. Burni osjećaji koji su joj dušu srvali, slomili su i
                     njezinu fizičku snagu.</p>
                  <p>- Alfrede, ja ne mogu dalje... Ajdemo! Slijedi me.</p>
                  <p>Oni prestadoše plesati i pođoše u garderobu gdje je Alfred brižno ogrnuo Melitu
                     skupocjenim njezinim ogrtačem. Nato pođoše oboje u prvi sprat gdje je Melita
                     uzela za se dvije sobe. Ona je išla žurno naprijed i otvorila vrata sobe gdje
                     je odmah zapalila svijeću. Alfred je stajao na vratima.</p>
                  <p>- Alfrede! - zovnu ona zapovijedajućim glasom i on uđe u sobu.</p>
                  <p>Dvije sobarice, koje su imale sobu nedaleko od Melitine, čuvši korake u
                     hodniku, izvirile su na vrata i vidjele sve. Kada je Alfred unišao u sobu, čulo
                     se je njihovo šaputanje.</p>
                  <p>Odozdo iz dvorane čula se neprestano glazba. Nema sumnje da će ples i zabava
                     potrajati do jutra. Kada je svitalo, pojavi se u hodniku, gdje bijahu Melitine
                     sobe, osoba u putnom odijelu. Bijaše to Branimir. On se je jučer navečer vratio
                     u Zagreb i kada je od tasta razumio da je Melita prije dva dana otputovala u
                     Rogatac na ples, on je smjesta pošao u potragu za njom. Odmah je slutio da je
                     taj izlet dogovoren. Putovao je cijelu noć na svojim karucama i malo prije
                     stigao u Rogatac. Prvo mu bijaše da zaviri u plesnu dvoranu, a onda u
                     restauraciju, no Melite ni njega nije tamo našao. Potraži restauratera i od
                     njega sazna da je u prvom spratu broj 15 doista odsjela jedna dama iz Zagreba,
                     grofica Armano, da je bila dosta dugo na plesu, ali da je već otišla na
                     počinak. Branimir pojuri u prvi sprat i za čas stajao je pred Melitinom sobom.
                     Pogleda još jednom gore da vidi je li pravi broj. Jest, broj 15!</p>
                  <p>Uto izađe iz bližnje sobe jedna od sobarica i upita ga dosta neprijazno:</p>
                  <p>- Koga tražite?</p>
                  <p>- Je li ovo soba grofice Armano? - (Melita je izvan Hrvatske uvijek putovala
                     pod tim imenom.)</p>
                  <p>- Jest, ali ona spava.</p>
                  <p>- Ništa zato, kao njezin muž bit ću slobodan probuditi je. - I rekavši to,
                     pokuca dosta jako i zovnu je imenom u dva puta:</p>
                  <p>- Meli! Meli!</p>
                  <p>Sobarica se ubezeknu, okrenu se i zamače u svoju sobu koju ostavi napol
                     otvorenu. Slutila je da će biti sablazni.</p>
                  <p>Iz Melitine sobe još se nitko ne odazva.</p>
                  <p>- Otvori, Meli, ja sam... Branimir! - uze je opet zvati muž.</p>
                  <p>Branimir prisloni uho na ključanicu i stade prisluškivati. Iznutra čulo se je
                     neko gibanje i razgovor, tih, ali vrlo žestok kao da se rječkaju.</p>
                  <p>- Nije sama! - reče i problijedi. Osjećao je kako mu noge dršću od silne
                     uzbuđenosti.</p>
                  <p>- Meli! - poviče on po treći put i pokuca još jače negoli prije.</p>
                  <p>Nato se otključala vrata, i Melita se na njima pojavi bijesna i razdražena kao
                     lavica. Plamtećim očima i držeći prema mužu ispruženu desnicu kao da mu brani
                     koraknuti naprijed, doviknu mu razjarenim glasom:</p>
                  <p>- Gospodine, mi smo od ovoga časa rastavljeni... Vi nemate ovdje ništa tražiti.
                     Adieu!</p>
                  <p>To rekavši, zalupi silovito vratima i opet ih zaključa. Branimir stajaše kao
                     okamenjen... Jedan čas je razmišljao, onda se okrenuo i oborene glave pošao
                     dolje. Idući mimo sobaričine sobe, opazi djevojku s kojom je prije razgovarao i
                     koja je sve čula, te ga sada radoznalo motrila. Opazivši je, Branimir se
                     zaustavi, segnu u džep i stisne joj u ruku banku.</p>
                  <p>- Izvinite da sam vas uznemirio. Recite mi samo još to tko je kod one gospođe u
                     sobi?</p>
                  <p>- Natporučnik barun Winter - odgovori sobarica tiha znajući da se o tajni
                     radi.</p>
                  <p>- Hvala vam, draga moja! - reče Branimir i zakrenu brzo niz stepenice.</p>
                  <p>Navečer toga istoga dana pobili su se Branimir i Alfred na sablje. Alfred je
                     ranjen na ruci, ne doduše opasno, ali je rana bila takve naravi da nije bio
                     sposoban za daljnju borbu. Vještim kvart-udarcem rasjekao mu Branimir ispružne
                     mišice na desnoj podlaktici, da nije mogao već sabljom vladati.</p>
                  <p>Protivnici nisu se izmirili. Alfredova rana zacijeljela je dosta brzo, ali rana
                     kojom je zakrvarilo Branimirovo srce, nije zacijeljela do groba.</p>
                  <p>Sutradan vratio se Branimir u Zagreb. Drugoga dana ujutro kada je sjedio u svom
                     kabinetu sjetan i zamišljen, trže ga iz njegovih tužnih misli udaranje
                     telefona. Skoči i pristupi k stroju. Grof Slavomir htio je da govori s
                     njim.</p>
                  <p>- Veseli se sa mnom, dobio sam jutros sina - glasila je grofova poruka iz
                     šestinskoga dvora.</p>
                  <p>- Čestitam; ali se veseliti ne mogu... ja sam se rastao s mojom ženom...</p>
                  <p>Takva je eto sudbina ljudska: dok se jednom smrklo drugom svanjiva. Jedan
                     sahranjuje sreću svoga života, a drugom se tek rada sunce potpune sreće i
                     zadovoljstva.</p>
               </div>
               <div type="chapter">
                  <head>XIV.</head>
                  <p>Melita, rastavljena s mužem i slobodna, otputovala je drugi dan u Budimpeštu.
                     Potražila je odmah generala Zelenkaja. On bijaše umirovljen i već godinu dana
                     udovac, a poslije svoje žene naslijedio je silan imutak, te se je nakanio po
                     drugi put ženiti.</p>
                  <p>Bio je slatko iznenađen kada je Melita stupila k njemu u sobu.</p>
                  <p>- Čula sam da se kanite ženiti, pa sam došla da vam se ponudim - govorila ona s
                     koketnom šalom.</p>
                  <p>- Kako to? - pita on u čudu.</p>
                  <p>- Ja sam se rastavila s mojim mužem, a sada je na vama red ako ste još moj
                     Seladon.</p>
                  <p>General je još uvijek gojio u svom srcu neugasivu ljubav prema Meliti, i on je
                     blagosivao slučaj da je postala slobodna i da može biti njegova. Ona mu je
                     ispričala sav svoj život, uzrok svoje udaje za Branimira, nesretni brak s
                     njime, ali je mudro zamučala zabludu s Alfredom. Za mjesec dana oženio se
                     general Melitom, prešavši skupa s njom na unitarsku vjeru. Branimir je o toj
                     ženidbi dobio oglasnicu na kojoj je njegova adresa napisana bila Melitinom
                     rukom. To bijaše zadnja njezina osveta njemu.</p>
                  <p>General je nosio na rukama svoju ženu i mislio da će s njome uživati sretan,
                     blažen život. Ali uz Melitu ne bijaše mu moguće to postići. Ona je već prvo
                     vrijeme braka mislila na stranputice koju su je silno privlačile. Pisala je
                     Alfredu šifrovano pismo kojim ga uvjeravaše da ga još uvijek žarko i
                     nepromjenljivo ljubi, te ga pozvala na sastanak u Budimpeštu. No s Alfredom je
                     grdno nasjela. On joj je povratio njezino pismo i s nekoliko riječi dao joj na
                     znanje da se je njegovo srce poslije one rogatačke zgode okrenulo posve k
                     Ljubici s kojom sada uživa miran i sretan bračni život pa želi da ga u tom
                     nitko ne smeta.</p>
                  <p>- Zaboravite na sve što je bilo, kao što sam i ja zaboravio.</p>
                  <p>Što je Alfred pisao Meliti, bijaše sve istinito. On se je poslije one nemile
                     zgode u Rogatačkoj kiselici skrušio i priznao svoju krivnju strini i Ljubici.
                     Kako je bio čovjek dobra srca, njega je pekla savjest da je njegovom sukrivnjom
                     razvrgnuto jedno porodično ognjište i unesrećen za sav život valjan i pošten
                     čovjek kakav bijaše Branimir. Melita mu se počela duriti. Činila mu se kao
                     krivi dragulj i cvijet bez mirisa. Njegovo srce naginjalo je odsele sve više
                     Ljubici: mirna, ali trajna ljubav naprama svojoj lijepoj i čestitoj ženici
                     uvriježila mu se napokon u srce, a ona je u toj ljubavi svoga muža našla
                     najveću sreću svoga života.</p>
                  <p>Odgovor Alfredov samo je razdražio Melitu. Uviđala je da je on za nju izgubljen
                     i odlučila da će si taj gubitak inače nadoknaditi. Počela je voditi obijestan,
                     upravo razuzdan život. Tražila je zabavu za zabavom, priređivala u svom stanu
                     gozbe, sijela i koncerte i podržavala ljubavne sveze s mladim kavalirima koji
                     su se otimali za ljubav lijepe velikašice. Zabave u njezinu stanu izvrgavale su
                     se često u prave orgije koje su redovito do zore potrajale. Njezin muž ju je
                     isprva opominjao i odvraćao od toga života, ali uzalud. Ona mu je energično, po
                     svom običaju, izjavila da hoće tako živjeti jer joj samo takav život prija. Ali
                     taj život nije prijao njezinu mužu. On si je želio miran život, a ne ovako
                     halabučan i neobuzdan, kao što ga je ona vodila; on je ljubio svoju ženu i nije
                     mu moglo biti po ćudi da ona ima tolike poklonike od kojih je ona neke bez
                     zazora odlikovala svojom osobitom pažnjom. General je postao napokon i
                     ljubomoran i sada je nastao vrlo nesnosan odnošaj među njim i Melitom. Postao
                     je sjetan i osjećao se nesretnim, pa je često s tugom u srcu pomišljao na svoju
                     prvu čestitu ženu.</p>
                  <p>- Nema sumnje da me sada Bog kazni za ono što sam njoj skrivio - znao je često,
                     razmišljajući o svojoj sudbini, uzdahnuti.</p>
                  <p>U časovima ogorčenja bio je spreman da se rastane s Melitom, da je progna od
                     sebe, ali se je poslije opet predomislio. Nesretnik ljubio ju je strastveno i
                     činilo mu se da je ne bi mogao pregorjeti... Melita je to znala i živjela vazda
                     jednako po svojoj neograničenoj volji, a on se je jedio, grizao, prepirao se s
                     njom, ali uzalud. Osjetljivost živaca bivala je u nje iz dana u dan sve veća,
                     tako da su se liječnici pobojali za njezino zdravlje. Bila je razdražljiva do
                     skrajnosti, a to stanje postalo je u nje trajnim. Po savjetu liječnika morala
                     je poći u alpinsko jedno lječilište da se liječi mrzlom vodom, no to joj nije
                     pomoglo. Vratila se s pogoršanim zdravljem kući i počela opet živjeti starim
                     načinom.</p>
                  <p>Bilo je baš dva mjeseca poslije njezina povratka iz lječilišta, kada je
                     Branimir, desivši se u nekom svojem poslu u Budimpešti, prisustvovao jesenskoj
                     utrci u Alagu. Bio je tu na okupu cvijet mađarskoga boljarstva i novčarskoga
                     svijeta. U jednoj loži, u prvom redu opazi on Melitu iza koje je stajao njezin
                     muž ozbiljna, mrka lica, dočim je uz nju sjedio neki mladi velikaš s kojim se
                     je Meli vrlo živahno razgovarala. Ona je začudo ojačala u to vrijeme što je
                     nije vidio, i postala pravom junonskom ljepotom.</p>
                  <p>Branimir je sjedio u drugom redu gledalaca, upravo na uglu, i ravnodušno motrio
                     gospodsku utrku. Uto se javi u njegovoj neposrednoj blizini dobro mu poznati
                     glas:</p>
                  <p>- Ah, to iznenađenje... ti si ovdje, Branimire! - Branimir se obazre i vidje
                     uza se svoga tasta koji se je uspeo do sjedala njegova. Grof je dobro izgledao,
                     a crno bojadisane vlasi i brkovi davali su mu mlađi izgled. Branimir se srdačno
                     pozdravi sa grofom koji mu je kraj svih poroka bio uvijek simpatičan.</p>
                  <p>- Često mislim na te, dragi sinko, i na milog unuka - uze govoriti grof držeći
                     za ruku Branimira do koga bješe sjeo. - Više puta sam vrlo zle volje, a kadšto
                     mi dođe da bih se rasplakati mogao... Bojim se radi moje kćeri... Njezini su
                     živci skroz rastrojeni, a ona neće da se liječi... A što je najžalosnije, Meli
                     si je sama kriva. Valjda si čuo kako ona živi... To mora dovesti do
                     katastrofe... Njezin muž je nezadovoljan, a ona neće da sluša njegovih
                     savjeta... Bojim se, bojim za nju.</p>
                  <p>- Živite li u zajednici? - upita Branimir hladno.</p>
                  <p>- O ne, ja živim kao stari garçon za se... Elza vodi naše malo kućanstvo. Našla
                     me je tu u Budimpešti, a jer sirota nije imala mjesta, ja sam je uzeo k sebi.
                     To je prava sreća za me... Ona me izvrsno njeguje i u redu drži... Zlata
                     vrijedno djevojče!</p>
                  <p>Mjesec dana poslije toga razgovora dobije Branimir list od grofa gdje mu javlja
                     da je Melita sišla s uma. Neprestana uzbuđenost, ljubovanja, sekt i orgijske,
                     besnene noći bijahu uzrokom da je u ujedanput počela mahnitati. Nije preostalo
                     ino nego je otpraviti u ludnicu. Psihijatri izjaviše da je njezino stanje
                     neizlječivo.</p>
                  <p>1899.</p>
               </div>
            </div>
         </div>
      </body>
   </text>
</TEI>
